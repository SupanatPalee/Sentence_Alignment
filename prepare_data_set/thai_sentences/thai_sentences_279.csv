sentences
การบำรุงรักษารีเลย์ป้องกันในสถานีไฟฟ้าย่อยมักประสบปัญหาในเรื่องของอุปกรณ์ที่มีจำนวนมาก ความแตกต่างของเทคโนโลยี อายุการใช้งาน สภาพแวดล้อม โหลดที่จ่ายไฟ ฯลฯ
แม้ความเสี่ยงที่รีเลย์ป้องกันขัดข้องจะมีน้อยกว่าอุปกรณ์อื่นเนื่องจากจะทำงานเฉพาะกรณีที่เกิดฟอลต์ขึ้นในระบบเท่านั้น
แต่ผลกระทบหากเกิดการขัดข้องหรือทำงานผิดพลาดอาจทำให้เกิดความเสียหายรุนแรงต่ออุปกรณ์สำคัญอื่นๆ
เกิดอันตรายต่อผู้ปฏิบัติงาน
และทำให้เกิดไฟดับเป็นบริเวณกว้างได้
บทความนี้จึงเสนอแนวทางการประเมินความเสี่ยงของรีเลย์ป้องกันในสถานีไฟฟ้าย่อยด้วยการประเมินค่าดัชนีความเสี่ยงของรีเลย์ป้องกันที่ประกอบด้วยคะแนน 2 ส่วนหลัก คือ คะแนนส่วนของการประเมินสภาพของรีเลย์ป้องกันที่สัมพันธ์กับความน่าจะเป็นที่จะเกิดการขัดข้องโดยประเมินจากข้อมูลการตรวจวัดสภาพและประวัติการใช้งาน และคะแนนส่วนของการประเมินความวิกฤตของรีเลย์ป้องกันซึ่งแสดงถึงความสำคัญหรือผลกระทบที่เกิดขึ้นหากรีเลย์ทำงานขัดข้องโดยประเมินจากชนิดสถานี ชนิดวงจรป้องกัน การจัดบัส และความสำคัญของโหลดผู้ใช้ไฟ
แนวทางที่เสนอได้มีการทดลองกับกรณีศึกษารีเลย์ป้องกันชนิดไมโครโปรเซสเซอร์ที่ติดตั้งในสถานีไฟฟ้าย่อยปทุมธานี 2 และสถานีไฟฟ้าย่อยปทุมธานี 3 ของการไฟฟ้าส่วนภูมิภาค รวมจำนวน 10 ชุด
ผลที่ได้พบว่า รีเลย์ป้องกันแต่ละตัวสามารถแทนด้วยดัชนีความเสี่ยงที่แตกต่างกัน โดยผลที่ได้นี้สามารถนำไปใช้ประโยชน์ในการจัดลำดับความสำคัญในการบำรุงรักษาและเลือกกิจกรรมการบำรุงรักษารีเลย์ป้องกันที่เหมาะสมเพื่อให้เกิดความคุ้มค่าทางเศรษฐศาสตร์
