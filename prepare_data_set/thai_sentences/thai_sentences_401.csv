sentences
เห็ดแครงเป็นเห็ดเศรษฐกิจ ที่มีราคาและคุณค่าทางอาหารสูง
งานวิจัยนี้นำเสนอการประยุกต์ใช้ระบบสมาร์ตฟาร์มที่ช่วยเพิ่มผลผลิตเห็ดแครงสำหรับเกษตรกร
โดยมีวัตถุประสงค์เพื่อศึกษาประสิทธิภาพของระบบควบคุมแบบสมาร์ตฟาร์มสำหรับโรงเรือนเพาะเห็ดแครง
และเปรียบเทียบผลผลิตเห็ดแครงจากโรงเรือนแบบสมาร์ตฟาร์ม (โรงเรือนทดลอง) และโรงเรือนปกติ (โรงเรือนควบคุม)
การออกแบบระบบควบคุมใช้การควบคุมแบบอัตโนมัติด้วยโปรแกรมเมเบิ้ลลอจิกคอนโทรลเลอร์
โดยรับสัญญาณอุณหภูมิและความชื้นจากเซนเซอร์ พร้อมระบบแสดงผลและจัดเก็บข้อมูลบนแพลตฟอร์ม Google
ก่อนนำไปใช้ทดลองได้มีการทดสอบความถูกต้องของการควบคุมและการแสดงผล
จากนั้นนำระบบควบคุมแบบสมาร์ตฟาร์มไปติดตั้งในโรงเรือนทดลองสำหรับการเพาะเห็ดแครง
เมื่อครบระยะเวลาการเก็บเกี่ยวจึงทำการเก็บรวบรวมข้อมูลและเปรียบเทียบผลผลิตเห็ดแครงระหว่างโรงเรือนทดลองและโรงเรือนควบคุม  ผลการวิจัยพบว่าระบบควบคุมสมาร์ตฟาร์มที่พัฒนาขึ้นทำงานได้อย่างมีประสิทธิภาพ มีความแม่นยำสูง
โดยมีค่าความคลาดเคลื่อนอุณหภูมิและความชื้น ร้อยละ 4.37 และ 4.20  ตามลำดับ ทำงานได้ต่อเนื่องโดยไม่เกิดความผิดปกติ และเมื่อเปรียบเทียบผลผลิตเห็ดแครง พบว่า
"ผลผลิตเห็ดแครงที่ได้จากโรงเรือนทดลอง มีน้ำหนัก 6,861.29 กรัม สูงกว่าผลผลิตเห็ดแครงของโรงเรือนควบคุมถึง 1.99 เท่า ที่พบมีน้ำหนักเพียง 3,443.20 กรัม"
โดยมีค่าเฉลี่ยแตกต่างกันอย่างมีนัยสำคัญทางสถิติที่ระดับ 0.05
แสดงให้เห็นว่า
การใช้ระบบสมาร์ตฟาร์มช่วยเพิ่มประสิทธิภาพการเพาะเห็ดแครงให้กับเกษตรกรได้เป็นอย่างดี
