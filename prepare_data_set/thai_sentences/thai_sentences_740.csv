sentences
วัสดุทางวิศวกรรมเทคนิคธรณีจะแสดงพฤติกรรมตอบสนองต่ออิทธิพลจากอัตราการให้แรงกระทำเนื่องจากสมบัติความหนืดของวัสดุ เช่น การคืบเมื่อให้แรงกระทำคงค้าง
การคลายความเค้นเมื่อควบคุมความเครียดให้คงที่
ความเค้นกระโดดเมื่อเปลี่ยนอัตราความเครียดอย่างทันทีทันใด เป็นต้น
การทำนายความเครียดการคืบที่แม่นยำมีความสำคัญต่อการประเมินสมรรถนะของโครงสร้างดินเมื่อรับแรงกระทำใช้งานในระยะยาว
งานวิจัยนี้ได้ทำการทดสอบแรงอัดสามแกนกับตัวอย่างทราย KMUTT ด้วยประวัติการให้แรงแบบต่าง ๆ
เพื่อศึกษาชนิดความหนืดและพฤติกรรมการคืบและการคลายความเค้นที่อัตราส่วนความเค้นต่าง ๆ
เพื่อสร้างโครงสร้างการวิเคราะห์ซึ่งพัฒนาจากความสัมพันธ์ระหว่างเวลาการคืบกับเวลาการคลายความเค้น และความสัมพันธ์ระหว่างความเครียดไม่คืนกลับการคืบกับความเครียดไม่คืนกลับการคลายความเค้น ที่อัตราความเครียดไม่คืนกลับเท่ากัน
จากผลการศึกษาพบว่า 1. ทราย KMUTT แสดงพฤติกรรมตอบสนองต่ออิทธิพลจากอัตราการให้แรงกระทำโดยมีชนิดความหนืดแบบ TESRA ซึ่งในช่วงก่อนจุดสูงสุดและแปลงไปเป็นแบบ P&N ในช่วงหลังจุดสูงสุด
2. ประวัติเวลาความเครียดการคืบสามารถทำนายได้อย่างแม่นยำจากประวัติเวลาการคลายความเค้นที่มีระยะเวลาสั้นกว่ามาก
และ
3. แฟกเตอร์เวลาที่ทำนายได้มีค่าเพิ่มขึ้นกับอัตราส่วนความเค้น
