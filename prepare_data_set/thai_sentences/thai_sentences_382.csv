sentences
งานวิจัยนี้ศึกษาการผลิตและสมบัติของฟิล์มคาร์บอกซีเมทิลเซลลูโลส (CMC) และฟิล์มผสมคาร์บอกซีเมทิลเซลลูโลสกับพอลิไวนิลแอลกอฮอล์ (CMC/PVA)
โดยใช้ฟางข้าวเป็นวัตถุดิบ
การสังเคราะห์ CMC จากฟางข้าวประกอบด้วย 2 ขั้นตอน ได้แก่ ขั้นที่ 1 การสกัดเซลลูโลสจากฟางข้าวโดยการกำจัดลิกนินด้วย NaOH และฟอกสีด้วย H2O2 ขั้นที่ 2 การสังเคราะห์ CMC จากเซลลูโลสด้วยกระบวนการอีเทอริฟิเคชันโดยใช้ NaOH และกรดโมโนคลอโรอะซิติก (MCA)
ผลการวิจัยแสดงให้เห็นว่า CMC ที่สังเคราะห์โดยใช้สารละลาย NaOH ความเข้มข้น 30%w/v
และ
ปริมาณเซลลูโลสต่อ MCA เท่ากับ 1:1.4  มีระดับการแทนที่ของ CMC สูงสุด เท่ากับ 0.49
จากนั้นสังเคราะห์ฟิล์ม CMC และ CMC/PVA ที่ปริมาณ PVA มีค่า 12.5 – 50 % w/w ด้วยวิธีการหล่อขึ้นรูป
จากการทดสอบสมบัติทางกายภาพของฟิล์มพบว่า
เมื่อปริมาณ PVA เพิ่มขึ้นทำให้ฟิล์มมีความหนาลดลง
แต่ความโปร่งใสและการละลายน้ำมีค่าเพิ่มขึ้น  และฟิล์ม CMC/PVA มีค่าการซึมผ่านไอน้ำต่ำกว่าฟิล์ม CMC
นอกจากนี้ผลการทดสอบสมบัติเชิงกลพบว่าการเติม PVA ส่งผลให้ฟิล์มมีความต้านทานแรงดึงเพิ่มขึ้น
โดยฟิล์ม CMC/PVA(12.5)
มีความต้านทานแรงดึงสูงสุด เท่ากับ 20 MPa
เมื่อทดสอบการย่อยสลายของฟิล์มโดยการฝังดินพบว่าฟิล์ม CMC และ CMC/PVA สามารถย่อยสลายได้มากกว่า 50% ภายใน 10 วัน และฟิล์ม CMC/PVA(12.5)
สามารถนำมาใช้เป็นถุงเพาะชำที่ย่อยสลายได้ทางชีวภาพ
