sentences
งานวิจัยนี้เป็นการศึกษาเบื้องต้นของคอมโพสิตจากพอลิโพรพิลีนที่ผ่านการใช้งานแล้วผสมเถ้าแกลบ
โดยพอลิโพรพิลีนในการวิจัยนี้รีไซเคิลจากขวดเครื่องดื่ม ถุงบรรจุอาหารร้อน ถุงน้ำเกลือ และตะกร้าบรรจุของ
เถ้าแกลบที่ใช้ในงานวิจัยนี้มีสองขนาดคือ 17 และ 29 ไมครอน
โดยผสมกับพอลิโพรพิลีนเกรดรีไซเคิลในอัตราส่วน 1 ถึง 7
ส่วนเทียบน้ำหนัก 100 ส่วน
กระบวนการเตรียมคอมพาวน์ดำเนินการด้วยเครื่องอัดรีดสกรูคู่และสร้างเป็นคอมโพสิตและชิ้นงานตัวอย่างด้วยกระบวนการกดอัดร้อน
ผลจากการศึกษาพบว่าชนิดของพอลิโพรพิลีนรีไซเคิลส่งผลต่อสมบัติทางกล และสมบัติทางกายภาพอย่างมีนัยสำคัญ
ขนาดของเถ้าแกลบส่งผลต่อค่าความแข็ง ความต้านทานแรงกระแทก และค่าดัชนีการหลอมไหล
ส่วนปริมาณการเติมเถ้าแกลบตั้งแต่ 1 ถึง 7
ส่วนเทียบน้ำหนัก 100 ส่วน ส่งผลอย่างมีนัยสำคัญต่อค่าความต้านทานแรงดึง ค่าความแข็ง ค่าความต้านทานแรงกระแทก และค่าดัชนีการหลอมไหล
โดยแนวโน้มที่เกิดขึ้นในงานวิจัยนี้จากปริมาณการเติมเถ้าแกลบที่มากขึ้นส่งผลให้ค่าความแข็ง ค่ามอดุลัสของยังก์สูงขึ้น
แต่ทำให้ค่าความต้านทานแรงกระแทก ค่าเปอร์เซ็นการยืดตัว และค่าดัชนีการหลอมไหลลดลง
ส่วนขนาดของเถ้าแกลบที่ต่างกันพบว่าค่าความต้านทานแรงกระแทกของคอมโพสิตที่เติมเถ้าแกลบขนาด 29 ไมครอน สูงกว่าสูตรที่เติมเถ้าแกลบขนาด 17 ไมครอน
ส่วนค่าดัชนีการหลอมไหลของคอมโพสิตเติมเถ้าแกลบขนาด 17 ไมครอน มีค่าสูงกว่าสูตรที่เติมเถ้าแกลบขนาด 29 ไมครอน
ทั้งนี้คอมโพสิตที่ได้จากการวิจัยสามารถนำไปขึ้นรูปเป็นผลิตภัณฑ์ตัวอย่างได้
