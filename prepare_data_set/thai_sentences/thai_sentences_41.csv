sentences
การศึกษาครั้งนี้มีวัตถุประสงค์เพื่อเปรียบเทียบค่าการระเหยจากถาดวัดการระเหย Class A pan กับค่าการระเหยจากการจำลองถาดวัดการระเหยขนาดเส้นผ่านศูนย์กลาง 30 เซนติเมตร ทำจากวัสดุทองเหลืองจำนวน 2 ใบ ขนาดเส้นผ่าศูนย์กลางภายใน 300  มิลลิเมตร ลึก 200 มิลลิเมตรและหนา 4 มิลลิเมตร บริเวณสนามอุตุนิยมวิทยาของโครงการส่งนํ้าและบำรุงรักษาลำตะคอง สำนักชลประทานที่ 8 ต่อเนื่องกันระหว่างเดือนมีนาคมถึงเดือนพฤษภาคม ต่อเนื่องกันเป็นเวลา 3 เดือน
และค่าการระเหยจากทฤษฎีของเพนแมนภายใต้เงื่อนไขเดียวกันบนสนามอุตุนิยมวิทยาของพื้นที่ศึกษา
จากผลการศึกษาพบว่า
ค่าที่วัดได้จากถาดวัดการระเหยชนิดทองเหลืองขนาดเส้นผ่านศูนย์กลาง 30 เซนติเมตรจะมีค่ามากกว่าถาดวัดการระเหย Class A pan ประมาณร้อยละ 15 ค่าอัตราส่วน Em/Epan เฉลี่ยเท่ากับ 1.21
เดือนที่มีการระเหยเฉลี่ยมากที่สุดคือเดือนเมษายนมีค่า 6.03 มิลลิเมตร/วัน
ค่าการระเหยที่คำนวณจากสมการเพนแมน (Penman Equation) มีค่าเฉลี่ยน้อยกว่าค่าที่วัดได้จากถาดวัดการระเหยชนิดทองเหลืองขนาดเส้นผ่านศูนย์กลาง 30 เซนติเมตร ประมาณร้อยละ 30 เดือนที่มีการระเหยเฉลี่ยมากที่สุดคือเดือนเมษายนมีค่า 5.17 มิลลิเมตร/วัน และค่าสัมประสิทธิ์ของถาดทองเหลือง Kp เฉลี่ยตั้งแต่เดือนมีนาคมถึงเดือนพฤษภาคม เท่ากับ 0.76
