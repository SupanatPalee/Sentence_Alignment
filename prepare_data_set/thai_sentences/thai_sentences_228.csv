sentences
ถึงแม้ว่าการกดปุ่มเพื่อตั้งค่าหรือสั่งการทำงานถูกนำมาใช้ในอุปกรณ์หลายชนิด
แต่การควบคุมระยะไกล จะทำให้อุปกรณ์ใช้งานสะดวกขึ้นและเพิ่มความปลอดภัย
เช่น อุปกรณ์นั้น ตั้งอยู่ในสถานที่ที่อันตรายหรือเข้าถึงไม่ได้
ดังนั้น วัตถุประสงค์ของงานวิจัยนี้ คือ การพัฒนาอุปกรณ์เสริมเมื่อติดตั้งเข้ากับอุปกรณ์หลักแล้วทำให้สามารถควบคุมอุปกรณ์หลักในระยะไกลได้
ในงานวิจัยนี้ อุปกรณ์หลัก คือ เครื่องควบคุมการให้สารละลายทางหลอดเลือดดำ
เนื่องจากเป็นอุปกรณ์ที่ใช้กับผู้ป่วยที่รักษาในห้องแยกเดี่ยว เช่น วัณโรค หรือ โรคติดเชื้อไวรัสโคโรนา 2019
อุปกรณ์เสริมที่พัฒนาขึ้นนี้ ช่วยขยายขอบเขตการใช้งานของอุปกรณ์หลักที่เป็นรุ่นเก่า
ซึ่งทำให้ลดการซื้ออุปกรณ์หลักรุ่นใหม่ที่ควบคุมระยะไกลได้
อุปกรณ์เสริมนี้ ประกอบด้วย 5 ส่วน คือ
ชุดยึดอุปกรณ์เสริมเข้ากับอุปกรณ์หลัก
ตัวควบคุมพร้อมชุดกล้องทำหน้าที่ถ่ายทอดสดหน้าจอ เป็นเว็บเซิร์ฟเวอร์
และควบคุมการทำงานของอุปกรณ์เสริม กลไกการกดปุ่ม ตัวส่งแสงสำหรับตัวบ่งชี้สถานะหลอดไฟแอลอีดีของอุปกรณ์หลัก และ สมาร์ทโฟนสำหรับควบคุมระยะไกล
ผู้ใช้งานสามารถมองเห็นหน้าจอของอุปกรณ์หลักบนสมาร์ทโฟนและสามารถสัมผัสหน้าจอของสมาร์ทโฟนเพื่อควบคุมอุปกรณ์เสริมผ่านเครือข่ายไร้สาย
ผลการทดลองพบว่า
อุปกรณ์เสริมนี้สามารถติดตั้งร่วมกับเครื่องควบคุมการให้สารละลายทางหลอดเลือดดำที่มีอยู่ในโรงพยาบาลได้เป็นอย่างดี
อัตราการไหลสามารถปรับได้ในระยะไกล การแจ้งเตือน อัตราการไหล และ ตัวบ่งชี้สถานะหลอดไฟแอลอีดี ทั้งหมดสามารถมองเห็นได้จากหน้าจอของสมาร์ทโฟน
ดังนั้น อุปกรณ์เสริมที่พัฒนาขึ้นนี้
จึงทำให้การทำงานของบุคลากรทางการแพทย์มีความสะดวกและปลอดภัยมากขึ้น
