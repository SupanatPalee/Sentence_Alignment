sentences
การศึกษาประสิทธิภาพเนินชะลอความเร็ว พื้นที่อำเภอบางเสาธง จังหวัดสมุทรปราการ มีวัตถุประสงค์หลักของการใช้เนินชะลอความเร็ว
เพื่อชะลอความเร็วของยานพาหนะ และการใช้เนินชะลอความเร็วอย่างเหมาะสมจะช่วยลดการเกิดอุบัติเหตุและความสูญเสียจากการเกิดอุบัติเหตุอย่างมีนัยสำคัญ
อย่างไรก็ตามเนินชะลอความเร็วจัดเป็นอุปสรรคที่ติดตั้งอยู่บนผิวจราจร
การศึกษานี้จึงได้ให้ความสำคัญ มุ่งศึกษาเปรียบเทียบความเร็วยานพาหนะขณะขับขี่ช่วงก่อนและหลังคร่อมเนินชะลอความเร็วในรูปแบบต่าง ๆ ของยานพาหนะ
โดยแบ่งกลุ่มความเร็วตามมาตรฐานความกว้างของเนินชะลอความเร็วที่มีความกว้างมากกว่าและน้อยกว่า 0.90 เมตร โดยกลุ่มเนินชะลอความเร็วที่มีความกว้างไม่เกิน 0.90 เมตร ทำให้ความเร็วลดลงเฉลี่ยอยู่ที่ร้อยละ 39.93 และกลุ่มเนินชะลอความเร็วที่มีความกว้างมากกว่า 0.90 เมตร
ทำให้ความเร็วลดลงเฉลี่ยอยู่ที่ร้อยละ 48.71
ผลการวิจัยนี้พบว่าเนินชะลอความเร็วที่มีความกว้างมากกว่า 0.90 เมตร มีผลต่อประสิทธิภาพในการชะลอความเร็วของยานพาหนะขณะขับผ่านเนินชะลอความเร็วด้วยความเร็วแบบอิสระบนถนนเส้นนั้น ๆ
และควรปรับปรุงเนินชะลอความเร็วให้มีสภาพที่พร้อมใช้งานอยู่เสมอ
และจากผลการวิเคราะห์ข้อมูลทางสถิติ พบว่าสมมติฐานด้านผลต่างความเร็วยานพาหนะก่อนและขณะคร่อมเนินชะลอความเร็วของเนินชะลอความเร็ว ให้ค่า P-value น้อยกว่านัยสำคัญที่ 0.05
จึงปฏิเสธสมมติฐานหลัก
ดังนั้นจึงสรุปได้ว่าผลต่างความเร็วยานพาหนะก่อนและขณะคร่อมเนินของเนินชะลอความเร็วที่มีความกว้างไม่เกิน 0.90 เมตร กับ มากกว่า 0.90 เมตร แตกต่างกัน ที่ระดับนัยสำคัญ 0.05 หรือที่ระดับความเชื่อมั่นร้อยละ 95
