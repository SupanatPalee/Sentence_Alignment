sentences
ปริมาณยอดการจำหน่ายรถยนต์ในประเทศมีความสัมพันธ์กับนโยบายด้านภาษีสรรพสามิตรถยนต์และแปรผันตรงกับการเติบโตทางเศรษฐกิจ
ในช่วงปี 2554-2564
รัฐบาลได้ดำเนินนโยบายที่เกี่ยวข้องกับภาษีสรรพสามิตรถยนต์ คือ โครงการรถยนต์ใหม่คันแรกตามนโยบายรัฐบาล และการปรับโครงสร้างภาษีสรรพสามิตรถยนต์ที่คำนวณจากปริมาณการปล่อยก๊าซคาร์บอนไดออกไซด์
นอกจากนี้ในช่วงปี 2563 เกิดการระบาดของโควิด-19 ที่ส่งผลกระทบต่อระบบเศรษฐกิจทั่วโลก
ซึ่งอาจมีผลกระทบต่อตลาดรถยนต์ในประเทศ
บทความนี้ มีวัตถุประสงค์เพื่อวิเคราะห์ผลกระทบจากเหตุการณ์ดังกล่าวต่อแนวโน้มการเปลี่ยนแปลงปริมาณยอดการจำหน่ายรถยนต์ภายในประเทศด้วยอนุกรมเวลา การพยากรณ์ปริมาณยอดการจำหน่ายรถยนต์นั่งส่วนบุคคลและรถยนต์บรรทุกส่วนบุคคลปี 2554-2564 จากจำนวนรถยนต์จดทะเบียนใหม่ทั่วประเทศ
โดยใช้สถิติปี 2543-2553 เป็นฐานพยากรณ์
จากการเปรียบเทียบแบบจำลอง 9 แบบ พบว่า แบบจำลองเลขยกกำลัง รูปสมการ Nt = 224066t0.4815   มีค่า r2  สูงที่สุด
ผลการเปรียบเทียบค่าจากการพยากรณ์กับสถิติ
พบว่า โครงการรถยนต์ใหม่คันแรกตามนโยบายรัฐบาล
ส่งผลให้ปริมาณยอดการจำหน่ายรถยนต์ภายในประเทศเพิ่มขึ้นผิดปกติ โดยมีจำนวนมากกว่าค่าพยากรณ์ ร้อยละ  61.71 และ 59.60 ในปี 2555 และ 2556 ตามลำดับ
ผลจากการการปรับโครงสร้างภาษีสรรพสามิตรถยนต์ที่คำนวณจากปริมาณการปล่อยก๊าซคาร์บอนไดออกไซด์ ในปี 2559 ไม่ทำให้ปริมาณยอดการจำหน่ายรถยนต์เพิ่มขึ้น
เนื่องจากการปรับโครงสร้างภาษีไม่ส่งผลให้ราคาจำหน่ายรถยนต์ลดลงอย่างมีนัยสำคัญทางสถิติ
ส่วนผลกระทบจากการระบาดของโควิด 19
ทำให้ปริมาณยอดการจำหน่ายรถยนต์น้อยกว่าค่าพยากรณ์ ร้อยละ 19.02 และ 20.01 ในปี 2563 และ 2564 ตามลำดับ
