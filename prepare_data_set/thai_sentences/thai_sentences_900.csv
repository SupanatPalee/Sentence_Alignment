sentences
การสร้างเสริมสุขภาพและสมรรถภาพทางกายเป็นหน้าที่สำคัญอย่างหนึ่งที่โรงเรียนจำเป็นต้องทดสอบกับนักเรียน
โดยจะทำให้ทราบถึงความสมบูรณ์และความเปลี่ยนแปลงของสภาพร่างกาย
ซึ่งในการประเมินสมรรถภาพทางกายของนักเรียนในระดับวัยเรียนต้องประเมินทั้งสิ้น จำนวน 5 รายการ คือ
1) ดัชนีมวลกาย (Body Mass Index : BMI)
2) การยืนยกเข่าขึ้นลง ในเวลา 3 นาที
3) การลุก - นั่ง ในเวลา 60 วินาที
4) การดันพื้นประยุกต์ ในเวลา 30 วินาที
5) การนั่งงอตัวไปข้างหน้า
ซึ่งงานวิจัยนี้มีวัตถุประสงค์ เพื่อวิเคราะห์หาความสัมพันธ์การประเมินสมรรถภาพทางกายของรายการประเมินดังกล่าว
ในการดำเนินการวิจัยได้เลือกกลุ่มตัวอย่างนักเรียนโรงเรียนราชประชานุเคราะห์ ๑ จำนวน 812 คน
โดยใช้หลักการการทำเหมืองข้อมูลแบบกฎความสัมพันธ์ (Association Rule)
โดยใช้ขั้นตอนวิธีแบบ Apriori และ FP-Growth และการทำเหมืองแบบจำแนกประเภทข้อมูล (Classification)
โดยเลือกการเปรียบเทียบข้อมูลด้วยขั้นตอนวิธี 2 วิธี คือ ต้นไม้ตัดสินใจ  (Decision Tree) แบบ J48 และป่าสุ่ม (Random Forest)
ซึ่งข้อมูลที่ได้จากการทดสอบสมรรถภาพทางกายของนักเรียน สร้างตัวแบบและหาความสัมพันธ์ด้วยโปรแกรม Weka 3.8.5
ผลการวิจัย
พบว่า การทำเหมืองข้อมูลแบบจำแนกประเภทข้อมูลของการทดสอบสมรรถภาพทางกายของนักเรียนโดยใช้ต้นไม้ตัดสินใจและการประเมินแบบจำลองด้วยวิธี Percentage split 70%  มีประสิทธิภาพมากที่สุด ค่าความแม่นยำ (accuracy)  ร้อยละ 100 ค่าความไว (recall)     ร้อยละ 100 และค่าวัดประสิทธิภาพโดยรวม (F-measure) ร้อยละ 100 และการทำเหมืองข้อมูลแบบกฎความสัมพันธ์แบบ Apriori และ FP Growth  ได้กำหนดค่า Minimum Support เท่ากับ 0.1  และ ค่า Minimum Confidence เท่ากับ 0.9 ได้กฎความสัมพันธ์ จำนวน 5 ข้อและ 4 ข้อตามลำดับ ซึ่งกฎที่ได้ทั้ง 2 แบบมีความสัมพันธ์กัน
นอกจากนี้ยังพบว่ากฎบางข้อที่ได้จากกฎความสัมพันธ์และแบบจำแนกประเภทข้อมูล ให้ผลลัพธ์คล้ายกันและไปในทิศทางเดียวกัน
