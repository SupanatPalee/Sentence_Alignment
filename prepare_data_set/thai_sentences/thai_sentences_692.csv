sentences
บทความวิจัยนี้แสดงผลการศึกษาผลของตัวทำละลาย 3 ชนิด ได้แก่ น้ำ อะซีโตน และเฮกเซน ที่ใช้เตรียมเหง้ามันสำปะหลังเพื่อลดสัดส่วนของสารสกัดก่อนนำชีวมวลไปผ่านกระบวนการไพโรไลซีสแบบเร็วในเครื่องปฏิกรณ์ฟลูอิไดซ์เบดแบบฟอง
ผลการทดลองแสดงให้เห็นว่าเหง้ามันสำปะหลังที่ผ่านการสกัดด้วยน้ำ เฮกเซน และอะซีโตน ให้ปริมาณผลได้ไบโอออยล์รวม ไบโอออยล์หนัก และแก๊สเพิ่มขึ้น
ขณะที่ปริมาณผลได้ไบโอออยล์เบา และถ่านชาร์มีค่าลดลง
เมื่อเทียบกับชีวมวลตั้งต้น
ปริมาณผลได้ไบโอออยล์รวมสูงสุดอยู่ที่ร้อยละ 54 โดยน้ำหนัก ซึ่งได้จากการใช้น้ำในการสกัดเหง้ามันสำปะหลัง
จากการวิเคราะห์สมบัติของไบโอออยล์ ค่าพีเอช ความหนาแน่น ปริมาณของแข็ง และปริมาณเถ้าของไบโอออยล์ไม่ขึ้นอยู่กับชนิดตัวทำละลายที่ใช้ในการสกัด
แต่การสกัดด้วย      เฮกเซนและอะซีโตนส่งผลให้ค่าความร้อนของไบโอออยล์เพิ่มขึ้น
นอกจากนี้ตัวทำละลายยังทำให้จุดวาบไฟ จุดติดไฟ ปริมาณไฮโดรเจน และปริมาณออกซิเจนของไบโอออยล์มีแนวโน้มเพิ่มขึ้น
ส่วนปริมาณคาร์บอนในไบโอออยล์มีแนวโน้มลดลงยกเว้นเมื่อสกัดด้วยอะซีโตน
