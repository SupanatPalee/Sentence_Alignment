sentences
บทความนี้นำเสนออิทธิพลของซีเมนต์ต่อดัชนีคุณสมบัติ และคุณสมบัติการยุบอัดตัวของดินเหนียวบวมตัวสูงผสมซีเมนต์ปั้นใหม่
สำหรับวัสดุกันซึมดินเหนียวในพื้นที่ฝังกลบขยะ
ดินเหนียวตัวอย่างเป็นดินเหนียวพลาสติกซิตี้สูงถูกนำมาผสมซีเมนต์ที่ปริมาณซีเมนต์ร้อยละ 10 ถึง 50 ของน้ำหนักดินแห้ง
และนำมาปั้นใหม่ภายหลังจากอายุบ่มครบ 28 วัน
จากนั้นจึงนำมาทดสอบหาค่าดัชนีคุณสมบัติและการอัดตัวคายน้ำหนึ่งมิติ
พบว่าปริมาณซีเมนต์ส่งผลกระทบต่อดัชนีคุณสมบัติของดินตัวอย่าง ความถ่วงจำเพาะ อัตราส่วนการบวมตัวอิสระ พิกัดเหลว และสภาพความเป็นพลาสติกของดินตัวอย่างมีแนวโน้มลดลงต่อการเพิ่มขึ้นของปริมาณซีเมนต์
ภายใต้น้ำหนักกดทับที่เท่ากัน
อัตราส่วนโพรงของดินซีเมนต์ปั้นใหม่มีค่าเพิ่มขึ้นตามปริมาณซีเมนต์ที่เพิ่มขึ้นจนกระทั่งปริมาณซีเมนต์ที่เหมาะสม (Aw20%)
จากนั้นอัตราส่วนโพรงของดินซีเมนต์ปั้นใหม่มีค่าลดลงเมื่อปริมาณซีเมนต์สูงยิ่งขึ้น
เนื่องจากผลิตภัณฑ์ที่ได้จากปฏิกิริยาไฮเดรชั่นและปอซโซลานิคเพิ่มมากขึ้น
ซึ่งส่งผลให้ความหนาของชั้นประจุกระจายตัวลดลง
ค่าสัมประสิทธิ์การอัดตัวคายน้ำ
และค่าสัมประสิทธิ์ความซึมน้ำของดินตัวอย่างมีค่าเพิ่มขึ้นตามปริมาณซีเมนต์ที่เพิ่มขึ้น เนื่องจากอนุภาคดินรวมตัวกันเป็นกลุ่มก้อน ซึ่งเป็นผลมาจากปฏิกิริยาไฮเดรชั่นและปอซโซลานิคของซีเมนต์
สมการทำนายค่าสัมประสิทธิ์ความซึมน้ำที่เสนอโดย Nagaraj และคณะ  ไม่เหมาะนำมาใช้กับดินเหนียวบวมตัวสูงทั้งที่ผ่านและไม่ผ่านการปรับปรุงด้วยซีเมนต์ จากผลการทดสอบการอัดตัวคายน้ำของดินทั้งหมด
บทความนี้ได้ปรับปรุงสมการความสัมพันธ์ทั่วไปที่เหมาะกับดินเหนียวที่มีลักษณะการบวมตัวที่หลากหลาย
ซึ่งมีประโยชน์อย่างมากในการใช้ทำนายเส้นกราฟการอัดตัวของดินเหนียวทั่วไป และดินเหนียวผสมซีเมนต์ปั้นใหม่
