sentences
งานวิจัยนี้มีวัตถุประสงค์เพื่อลดเวลาในกระบวนการตรวจสอบคุณภาพสลักเพลา (Pin Shaft) ในขั้นตอนการตรวจสอบคุณภาพขั้นสุดท้าย (Final quality Inspection)
โดยการออกแบบอุปกรณ์ช่วยจับยึด (Fixtures) ในการตรวจสอบคุณภาพ
และได้ทำการเก็บข้อมูลวิเคราะห์ปัญหาโดยใช้แผนภูมิเหตุและผล
พบว่ามีจุดที่ต้องตรวจสอบถึง 16 ตำแหน่งและบางตำแหน่งใช้เครื่องมือวัดแตกต่างกัน
ซึ่งส่งผลให้ใช้เวลาในการตรวจสอบนานมาก
ทางผู้วิจัยจึงได้ทำการออกแบบอุปกรณ์จับยึดเพื่อช่วยในขั้นตอนการตรวจสอบคุณภาพขั้นสุดท้ายจำนวน 2 อุปกรณ์ คืออุปกรณ์ที่ใช้กับไมโครมิเตอร์และอุปกรณ์ที่ใช้กับเวอร์เนียคาลิปเปอร์
เพื่อความรวดเร็วและความแม่นยำในการวัดแต่ละจุด
จากการเปรียบเทียบเวลาที่ใช้ในการตรวจสอบคุณภาพ พบว่าเวลามาตรฐานก่อนปรับปรุงเท่ากับ 211.63 วินาที
และเวลามาตรฐานหลังปรับปรุงเท่ากับ 161.62 วินาที
ซึ่งสามารถลดเวลาได้ 50.01 วินาที คิดเป็นสัดส่วนเท่ากับ 23.63 เปอร์เซ็นต์
