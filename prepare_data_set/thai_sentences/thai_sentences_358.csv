sentences
ตัวเหนี่ยวนำแกนเฟอร์ไรต์แบบทอรอยด์เป็นตัวเหนี่ยวนำที่นิยมใช้ในวงจรอิเล็กทรอนิกส์เนื่องจากมีโครงสร้างไม่ซับซ้อนและสร้างสัญญาณรบกวนต่ำ
อย่างไรก็ตาม แกนเฟอร์ไรต์และขดลวดทองแดงซึ่งเป็นวัสดุหลักของตัวเหนี่ยวนำเป็นวัสดุไวต่ออุณหภูมิแวดล้อม
อาจส่งผลต่อค่าความเหนี่ยวนำของตัวเหนี่ยวนำได้
งานวิจัยนี้นำเสนอผลของอุณหภูมิแวดล้อมในช่วง 25–100 องศาเซลเซียส ต่อค่าความเหนี่ยวนำของตัวเหนี่ยวนำแกนเฟอร์ไรต์แบบทอรอยด์ในย่านความถี่วงจรอิเล็กทรอนิกส์ (20 เฮิรตซ์ ถึง 2 เมกะเฮิรตซ์)
ผลการทดลองชี้ให้เห็นว่า ค่าความเหนี่ยวนำของตัวเหนี่ยวนำมีค่าเพิ่มขึ้นเมื่ออุณหภูมิแวดล้อมสูงขึ้น
โดยเฉพาะที่ความถี่สูง
ตัวเหนี่ยวนำที่ใช้ลวดตัวนำขนาดเล็กจะมีการเปลี่ยนแปลงค่าความเหนี่ยวนำสูงกว่าลวดขนาดใหญ่
ในขณะที่ตัวเหนี่ยวนำที่มีจำนวนรอบขดลวดต่ำกว่าจะมีการเปลี่ยนแปลงค่าความเหนี่ยวนำต่ำกว่า
