sentences
บทความนี้ได้นำเสนอแบบจำลองของมอเตอร์ไฟฟ้ากระแสตรงแบบไร้แปรงถ่านที่มีชุดบอร์ดขับเคลื่อน
โดยทั่วไปมอเตอร์ดังกล่าวจะถูกควบคุมการทำงานเพื่อให้สามารถใช้งานในระดับความเร็วรอบที่ต้องการได้
แบบจำลองที่มีความถูกต้องเพื่อใช้สำหรับออกแบบตัวควบคุมจึงมีความสำคัญ
แต่อย่างไรก็ตามแบบจำลองทางคณิตศาสตร์แบบแม่นตรงของระบบดังกล่าวมีความซับซ้อนเป็นอย่างมาก
บทความนี้จึงได้นำเสนอแบบจำลองกล่องดำเพื่ออธิบายผลการตอบสนองของมอเตอร์ไฟฟ้ากระแสตรงแบบไร้แปรงถ่านที่มีชุดขับเคลื่อน
แบบจำลองดังกล่าวจำเป็นต้องระบุค่าสัมประสิทธิ์ของฟังก์ชันถ่ายโอน
ดังนั้นบทความนี้จึงได้ประยุกต์ใช้วิธีการทางปัญญาประดิษฐ์สำหรับการระบุเอกลักษณ์แบบจำลองกล่องดำที่อยู่ในรูปของฟังก์ชันถ่ายโอน
วิธีการที่นำเสนอในบทความนี้ได้แก่ การค้นหาแบบจีนเนติกอัลกอริทึม (GA) การค้นหาแบบการเคลื่อนที่ของกลุ่มอนุภาค (PSO) และการค้นหาแบบตาบูเชิงปรับตัว (ATS)
ซึ่งจะทำการค้นหาจนกว่าค่าความคาดเคลื่อนจะมีค่าน้อยที่สุด
ผลการระบุเอกลักษณ์พบว่า ค่าสัมประสิทธิ์ที่ได้จากวิธีการค้นหาทั้ง 3 วิธีสามารถอธิบายพฤติกรรมทางพลวัตของระบบได้ถูกต้องแม่นยำ
การยืนยันสมรรถนะของวิธีการที่นำเสนอในบทความนี้จะอาศัยการเปรียบเทียบระหว่างผลการตอบสนองที่ได้จากแบบจำลองกับผลการทดสอบมอเตอร์ไฟฟ้ากระแสตรงแบบไร้แปรงถ่านในห้องปฏิบัติการ
เพื่อแสดงให้เห็นว่าผลตอบสนองมีความสอดคล้องกันทั้งในสภาวะชั่วครู่และสภาวะอยู่ตัว
