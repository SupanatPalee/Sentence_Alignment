sentences
บทความนี้ได้นำเสนอเครื่องวัดกำลังไฟฟ้าอัจฉริยะสำหรับการติดตามสมรรถนะแผงผลิตไฟฟ้าพลังงานแสงอาทิตย์ (PV)
โดยใช้เทคโนโลยีอินเตอร์เน็ตของสรรพสิ่ง (IoT)
ซึ่งในงานวิจัยนี้ได้ออกแบบให้ทำงานบนแอปพลิเคชันบลิงค์ในการแสดงผลบนสมาร์ทโฟนแบบเรียลไทม์
นอกจากนี้ยังสามารถแจ้งเตือนผู้ดูแลระบบผ่านแอพพลิเคชันไลน์ ในกรณีที่แรงดันไฟฟ้าของแผงต่ำกว่าค่าควบคุมหรือกระแสไฟฟ้าของแผงสูงถึงขีดจำกัดของแผง
โดยการติดตามสมรรถนะของแผงผลิตไฟฟ้าพลังงานแสงอาทิตย์จะประกอบไปด้วย ค่าแรงดันไฟฟ้า (V) ค่ากระแสไฟฟ้า (A) ค่ากำลังไฟฟ้า (W) ค่ากำลังไฟฟ้าสะสม (Wh) และเปอร์เซ็นต์การผลิตไฟฟ้าของแผง (%)
โดยผลการประเมินประสิทธิภาพของเครื่องพบว่าค่าความผิดพลาดของการวัดค่าแรงดันไฟฟ้าโดยเฉลี่ยอยู่ที่ 0.45% และค่าความผิดพลาดของกระแสไฟฟ้าโดยเฉลี่ยอยู่ที่ 1.19%
สำหรับผลการศึกษาการทำงานของเครื่องซึ่งได้ทำการติดตั้งร่วมกับระบบผลิตไฟฟ้าเซลล์แสงอาทิตย์พบว่าสามารถติดตามสมรรถนะของแผงเซลล์แสงอาทิตย์นั้นได้
นอกจากนี้ข้อมูลกำลังไฟฟ้าสะสมสามารถใช้เป็นข้อมูลในการพยากรณ์กำลังผลิตเพื่อวางแผนรองรับการเปลี่ยนแปลงของปริมาณโหลด
อีกทั้งยังสามารถช่วยให้ผู้ดูแลวางแผนในการเข้าตรวจและซ่อมบำรุงได้ถูกจุด รวดเร็วขึ้น
พร้อมช่วยลดความเสี่ยงการเกิดอุบัติเหตุได้
