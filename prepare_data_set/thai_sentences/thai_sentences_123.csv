sentences
บทความนี้นำเสนอการออกแบบและพัฒนากระบวนการประมวลผลกำเนิดกุญแจรหัสลับส่วนหลังในรูปแบบซอฟต์แวร์ที่สอดคล้องตามหลักปฏิบัติของระบบการกระจายกุญแจรหัสลับเชิงควอนตัม
ประกอบด้วยขั้นตอนวิธีทั้งสามส่วนหลัก ได้แก่ 1) การประมาณค่าพารามิเตอร์อัตราความผิดพลาดบิตเชิงควอนตัมโดยอาศัยวิธีการสุ่มตัวอย่างบิต
2) การไกล่เกลี่ยความผิดพลาดด้วยรหัสแอลดีพีซีแบบปรับอัตราเข้ารหัสอย่างเหมาะสมทำงานร่วมกับวิธีการยืนยันความถูกต้องด้วยฟังก์ชันแฮชแบบพหุนาม
และ 3) การขยายสภาวะส่วนตัวด้วยฟังก์ชันแฮชเชิงเอกภพที่อาศัยการสุ่มชุดข้อมูลไบนารีตามโครงสร้างของเมทริกซ์แบบโทพลิทซ์ภายใต้เงื่อนไขของอัตราการกำเนิดกุญแจรหัสลับที่ปลอดภัย
"จากผลการทดสอบประสิทธิภาพร่วมกับระบบการกระจายกุญแจรหัสลับเชิงควอนตัมแบบพัวพันตามเกณฑ์วิธีการ BBM92 บนช่องสัญญาณเชิงควอนตัมผ่านอากาศในระยะทาง 11 เมตร จำนวน 100 รอบการทำงาน ซึ่งให้กำเนิดกุญแจซิฟท์มีอัตราเร็วเฉลี่ยเท่ากับ 1,109.08 บิตต่อวินาที"
โดยวิธีการที่นำเสนอมีประสิทธิภาพในการประมวลผลสร้างข้อตกลงร่วมกันระหว่างคู่สื่อสารกำเนิดเป็นกุญแจรหัสลับที่มีค่าถูกต้องตรงกันตามหลักความปลอดภัยทางทฤษฎีสารสนเทศได้ผลลัพธ์ของค่าเฉลี่ยการประมาณค่าอัตราความผิดพลาดบิตเชิงควอนตัมเท่ากับ 2.0127% ค่าเฉลี่ยประสิทธิภาพการไกล่เกลี่ยความผิดพลาดเท่ากับ 1.1919 และค่าเฉลี่ยอัตราการกำเนิดกุญแจรหัสลับสุดท้ายเท่ากับ 428.42 บิตต่อวินาที
ขั้นตอนวิธีที่ได้นำเสนอสามารถนำไปปรับค่าพารามิเตอร์อินพุตที่เหมาะสมกับการประมวลผลในแต่ละขั้นตอนเพื่อรองรับการประยุกต์ใช้งานจริงร่วมกับอุปกรณ์การกระจายกุญแจรหัสลับเชิงควอนตัมแบบไม่ต่อเนื่องโดยเฉพาะอย่างยิ่งกับระบบที่ต้องการความเร็วสูงต่อไป
