sentences
งานวิจัยนี้มีวัตถุประสงค์เพื่อศึกษาจลนพลศาสตร์การอบแห้ง แบบจำลองทางคณิตศาสตร์ สัมประสิทธิ์การแพร่ความชื้น และอัตราการอบไม้ยางพาราในแต่ละเงื่อนไขด้วยคลื่นไมโครเวฟ
ไม้ยางพาราเป็นวัสดุที่เป็นความต้องการในการผลิตเฟอร์นิเจอร์ซึ่งเป็นสินค้าส่งออกสำคัญของประเทศซึ่งภาคใต้ถือเป็นแหล่งผลิตวัตถุดิบหลัก
สำหรับการทดลองใช้ไม้ยางพาราขนาดเดียวกันกับโรงงานและถูกอบเพื่อลดปริมาณความชื้นภายใต้เงื่อนไขของตารางการอบซึ่งมี 2 รูปแบบ ได้แก่การอบที่มีการปรับกำลังคลื่นไมโครเวฟสูงจากสูงไปต่ำเป็นเวลา 90 นาทีและเวลา 150 นาที
มีการควบคุมความเร็วลมในการกำจัดความชื้นอยู่ที่ระดับ 1.5 และ 3 เมตรต่อวินาที
โดยกำลังคลื่นไมโครเวฟอยู่ในช่วงระหว่าง 0.85 ถึง 2.6 กิโลวัตต์
มีอุณหภูมิอบสูงสุดอยู่ที่ 81.5 องศาเซลเซียส
ผลการศึกษาพบว่าอัตราความชื้นในการอบจะลดลงอย่างรวดเร็วในช่วงแรกเนื่องจากการใช้ระดับกำลังคลื่นไมโครเวฟที่สูง
แบบจำลองของคณิตศาสตร์ลอการิทึมจากตารางการอบแบบที่ 1 และความเร็วลม 3 เมตรต่อวินาที
มีความแม่นยำในการอธิบายจลนพลศาสตร์การอบด้วยคลื่นไมโครเวฟมากที่สุดเมื่อเทียบกับค่าการทดลองและมีค่า R2 สูงสุดคือ 0.9999 และค่าสัมประสิทธิ์การแพร่ความชื้นมีค่าอยู่ระหว่าง 1.518×10-9 และ 1.572×10-9 ตารางเมตรต่อนาที ของการทดลองแบบที่ 1 และ 2 ตามลำดับ
การอบด้วยคลื่นไมโครเวฟจะช่วยลดปริมาณความชื้นภายในไม้ให้แห้งอย่างสม่ำเสมอและมีความเค้นตกค้างที่น้อยซึ่งเป็นทางเลือกในการอบไม้แบบเร่งด่วนต่อไป
