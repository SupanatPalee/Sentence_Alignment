sentences
งานวิจัยนี้ศึกษาผลของอุณหภูมิคาร์บอไนซ์ในช่วง 300 - 500 องศาเซลเซียส (°C) และปริมาณกลีเซอรีนในอัตราส่วนระหว่างร้อยละ 0 20 40 และ 60 โดยน้ำหนัก ต่อคุณสมบัติทางกายภาพและคุณสมบัติทางความร้อนของเชื้อเพลิงแท่งจากกากปาล์มสาคู
จากการศึกษาพบว่าคุณสมบัติทางกายภาพของเชื้อเพลิงแท่งในรูปของดัชนีการแตกร่วน และความทนทานดีขึ้น
เมื่ออุณหภูมิคาร์บอไนซ์และปริมาณกลีเซอรีนสูงขึ้น
อีกทั้งอุณหภูมิคาร์บอไนซ์และปริมาณกลีเซอรีนยังมีการแปรผันแบบโดยตรงต่อปริมาณคาร์บอนของเชื้อเพลิงแท่งอีกด้วย
และปริมาณคาร์บอน ที่เพิ่มขึ้นยังส่งผลต่อคุณสมบัติทางความร้อนของเชื้อเพลิงแท่งในรูปของค่าความร้อน
โดยปริมาณคาร์บอนมากขึ้นทำให้ค่าความร้อนของเชื้อเพลิงแท่งสูงขึ้น
เนื่องจากคาร์บอนเป็นองค์ประกอบที่สามารถเผาไหม้และให้พลังงานออกมาได้
ดังนั้นอุณหภูมิคาร์บอไนซ์ที่เหมาะสมต่อการเปลี่ยนกากปาล์มสาคูเป็นเชื้อเพลิงแท่ง คือ อุณหภูมิคาร์บอไนซ์ที่ 400 องศาเซลเซียส
ในขณะที่ปริมาณกลีเซอรีนที่เหมาะสมต่อการผลิตเชื้อเพลิงแท่งให้มีคุณสมบัติทางกายภาพและทางความร้อนสูงสุดคือ ร้อยละ 60 โดยน้ำหนัก
