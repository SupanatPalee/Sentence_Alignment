sentences
งานวิจัยนี้มีวัตถุประสงค์เพื่อศึกษาจลนพลศาสตร์ของการอบแห้งใบมะกรูดด้วยเทคนิคสุญญากาศร่วมกับรังสีอินฟราเรดไกล ความสิ้นเปลืองพลังงานจำเพาะ คุณภาพด้านสี สัมประสิทธิ์การแพร่ความชื้นประสิทธิผล
และหาสมการอบแห้งที่เหมาะสมเพื่อทำนายจลนพลศาสตร์การอบแห้ง
โดยทดลองอบแห้งใบมะกรูดจากความชื้นเริ่มต้นร้อยละ 170 มาตรฐานแห้ง ภายใต้ความดันสัมบูรณ์ 5 และ 15 กิโลปาสคาล และอุณหภูมิ 45 และ 55 องศาเซลเซียส จนได้ความชื้นสุดท้ายประมาณร้อยละ 5 มาตรฐานแห้ง
จากผลการทดลองพบว่า เมื่อลดความดันสัมบูรณ์และเพิ่มอุณหภูมิอบแห้ง
จะทำให้อัตราการอบแห้งสูงขึ้น
ในขณะที่ระยะเวลาการอบแห้งและความสิ้นเปลืองพลังงานจำเพาะลดลง
และการอบแห้งที่อุณหภูมิต่ำทำให้ความแตกต่างด้านสีน้อยลง
ดังนั้นที่ความดันสัมบูรณ์ 5 กิโลปาสคาล อุณหภูมิ 45 องศาเซลเซียส เป็นเงื่อนไขที่เหมาะสมในการอบแห้งใบมะกรูด
นอกจากนี้สัมประสิทธิ์การแพร่ความชื้นประสิทธิผลมีค่าอยู่ระหว่าง 1.4221x10-12 ถึง 6.1840x10-12 ตารางเมตรต่อวินาที
โดยมีค่าเพิ่มขึ้นเมื่อลดความดันสัมบูรณ์และเพิ่มอุณหภูมิอบแห้ง และสมการอบแห้งเอมพิริคัลของเดเมอร์และคณะสามารถทำนายจลนพลศาสตร์การอบแห้งใบมะกรูดได้ดีที่สุด
โดยมีค่าสัมประสิทธิ์การตัดสินใจ (0.99973) สูงที่สุด ค่ารากที่สองของความคลาดเคลื่อนกำลังสองเฉลี่ย (0.00425) และค่าการลดลงไคกำลังสอง (0.03964x10-3) ต่ำที่สุด
