sentences
การศึกษานี้มีเป้าหมายเพื่อกำจัดสารไตรโคลคาร์บาน (Triclocarban; TCC) ซึ่งเป็นสารฆ่าเชื้อแบคทีเรียที่ตกค้างในน้ำด้วยวัสดุเหลือทิ้ง
จากการผลิตน้ำส้มควันไม้
วัสดุดังกล่าว ได้แก่ ไบโอชาร์ที่ผลิตจากไม้ไผ่และไม้ยูคาลิปตัส
การศึกษาครั้งนี้มุ่งเน้นการใช้งานไบโอชาร์เพื่อเป็นวัสดุดูดซับและตรึงจุลินทรีย์สำหรับการกำจัด TCC ตกค้างในน้ำ
โดยจุลินทรีย์ที่ใช้ในการศึกษานี้ คือ Pseudomonas fluorescens MC46
การทดลองประกอบด้วยการศึกษา
1) คุณสมบัติของไบโอชาร์
2) ประสิทธิภาพและจลนศาสตร์การกำจัด TCC
3) การเจริญเติบโตของจุลินทรีย์บนไบโอชาร์ และ
4) ลักษณะสัณฐานของไบโอชาร์และไบโอชาร์ตรึงเซลล์
ผลการศึกษาพบว่าไบโอชาร์ทั้งสองมีองค์ประกอบหลักเป็นธาตุคาร์บอน (ร้อยละ 45-52 โดยน้ำหนัก) มีพื้นที่ผิวจำเพาะ 25-27 ตารางเมตรต่อกรัม และลักษณะสัณฐานวิทยาเป็นวัสดุพรุน
ส่วนไบโอชาร์ตรึงเซลล์พบจุลินทรีย์เกาะกระจายทั่วพื้นผิววัสดุ
ไบโอชาร์และไบโอชาร์ตรึงเซลล์สามารถกำจัด TCC ได้ใกล้เคียงกัน (ร้อยละ72-78)
ในขณะที่เซลล์อิสระย่อยสลาย TCC ได้ร้อยละ 42
อย่างไรก็ตามในระยะยาวไบโอชาร์ตรึงเซลล์มีแนวโน้มที่มีประสิทธิภาพการบำบัดโดยภาพรวมดีกว่า
เนื่องจากสามารถเกิดได้ทั้งกระบวนการย่อยสลายสารพิษด้วยเซลล์และการดูดซับด้วยวัสดุพรุน
ผลการศึกษาชี้ให้เห็นว่าไบโอชาร์จากวัสดุเหลือทิ้งเป็นวัสดุดูดซับที่ดีและยังสามารถตรึงจุลินทรีย์เพื่อให้เกิดกระบวนการย่อยสลายทางชีวภาพได้
รวมทั้งยังสามารถป้องกันจุลินทรีย์จากการลดโอกาสสัมผัส TCC ได้
ผลการศึกษานี้สามารถเป็นแนวทางในการใช้ไบโอชาร์ตรึงเซลล์เพื่อการกำจัดสารปนเปื้อนด้วยกระบวนการดูดซับร่วมกับการย่อยสลายทางชีวภาพได้ต่อไป
