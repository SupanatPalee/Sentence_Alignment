sentences
การศึกษาวิจัยนี้มีวัตถุประสงค์เพื่อคัดเลือกวัสดุที่เหมาะสมสำหรับการทำใบมีดตัดโคนในรถตัดอ้อย ด้วยวิธีการ Technique for Order Preference by Similarity to Ideal Solution (TOPSIS) และวิธีการ Rank Order Centroid (ROC)
โดยวิธีการ ROC ถูกนำมาใช้คำนวณหาค่าน้ำหนักความสำคัญของเกณฑ์การตัดสินใจ (Criteria) ภายใต้เกณฑ์ในการตัดสินใจจำนวนทั้งหมด 8 เกณฑ์ ดังนี้
1) มอดุลัสของสภาพยืดหยุ่น
2) ความสามารถในการแปรรูปทางกล
3) ความแข็ง
4) ความเหนียว
5) ความสามารถในการชุบแข็ง
6) ความต้านทานต่อการสึกหรอ
7) การบิดเบี้ยว
และ
8) ต้นทุนการวัสดุ ตามลำดับ
หลังจากนั้นทำการคัดเลือกวัสดุในกลุ่มเหล็กกล้าที่มีคุณสมบัติเหมาะสมสำหรับการทำใบตัดโคนในรถตัดอ้อยเพื่อเป็นทางเลือกการตัดสินใจ
ซึ่งพบว่ามีเหล็กกล้า 5 ประเภท ได้แก่ เหล็กกล้าสปริง (AISI 5160) เหล็กกล้าผสม (AISI 4140) เหล็กกล้าคาร์บอนปานกลาง (AISI 1045) เหล็กกล้าเครื่องมือชุบแข็งด้วยน้ำ (AISI W1) และเหล็กกล้าเครื่องมืองานเย็นประเภทคาร์บอนสูงและโครเมียมสูง (AISI D2)
สุดท้ายคำนวณค่าสัมประสิทธิ์เข้าใกล้แนวคิดอุดมคติเพื่อนำมาใช้จัดลำดับทางเลือกในการตัดสินใจตามวิธีการ TOPSIS
ผลการวิจัยพบว่า เหล็กกล้าเครื่องมืองานเย็นประเภทคาร์บอนสูงและโครเมียมสูง (AISI D2) มีความเหมาะสมที่สุดสำหรับการทำใบมีดตัดโคนในรถตัดอ้อย
ส่วนเหล็กกล้าประเภทอื่นถูกเรียงลำดับจากมากไปน้อยตามค่าสัมประสิทธิ์เข้าใกล้แนวคิดอุดมคติ
