sentences
งานวิจัยนี้มีวัตถุประสงค์เพื่อนำเสนอการประยุกต์ใช้วิธีบาวดารีเอลิเมนต์สำหรับการสร้างระนาบอินฟลูเอนซ์ของแผ่นพื้นที่มีพฤติกรรมอยู่ในช่วงอีลาสติกโดยมีลักษณะทรงเรขาคณิตและเงื่อนไขขอบเขตแบบทั่วไป ตามหลักทฤษฎีผกผัน ระนาบอินฟลูเอนซ์สำหรับฟังก์ชันการโก่งตัว การหมุนตัว และแรงภายใน (แรงเฉือน โมเมนต์ดัด และโมเมนต์บิด)
ณ จุดที่พิจารณา สามารถสร้างได้โดยการหาผลเฉลยของสมการอนุพันธ์จากทฤษฎีการดัดของแผ่นบางที่ถูกกระทำด้วยแรงซิงกูลาริตี้ที่เกี่ยวข้อง ณ จุดที่พิจารณานั้น
ดังนั้นระนาบอินฟลูเอนซ์สามารถสร้างได้โดยกำหนดตัวดำเนินการทางดิฟเฟอเรนเชียลที่เหมาะสมกับแรงซิงกูลาริตี้ ด้วยจุดเด่นของวิธีบาวดารีเอลิเมนต์ทำให้การหาผลเฉลยของปัญหาการดัดของแผ่นบางที่ถูกกระทำด้วยแรงซิงกูลาริตี้สามารถทำได้อย่างมีประสิทธิภาพโดยปราศจากความยุ่งยาก
โดยเฉพาะอย่างยิ่ง สามารถได้ความถูกต้องแม่นยำที่ดีเยี่ยมโดยใช้กระบวนการคำนวณที่เล็กน้อย หลากหลายตัวอย่างและผลการคำนวณเชิงเลขได้ถูกนำเสนอเพื่อตรวจสอบและยืนยันความถูกต้อง การประยุกต์ใช้และประสิทธิผลของวิธีที่นำเสนอครั้งนี้
