sentences
สภาวะในการเพาะปลูกและสายพันธุ์ข้าวนั้นมีผลต่อความหลากหลายของสารทุติยภูมิที่มีอยู่ในเมล็ดข้าว
ในงานวิจัยนี้ได้ใช้เมล็ดข้าวไทย 6 สายพันธุ์ที่ได้จากศูนย์วิจัยข้าวปทุมธานี ศูนย์วิจัยข้าวอุบลราชธานี และศูนย์วิจัยข้าวร้อยเอ็ด
โดยมีข้าวขาว 3 สายพันธุ์ (หางยี71 ชัยนาท1 และกข49) และข้าวสี 3 สายพันธุ์ (ข้าวเหนียวดำอุบล ข้าวก่ำอุบล และข้าวก่ำอุดร) มาใช้วิเคราะห์ข้อมูลปริมาณสารประกอบฟีนอลิก และสารเฟลโวนอยด์
ปริมาณสารประกอบฟีนอลิก และสารเฟลโวนอยด์จะถูกพบในปริมาณที่สูงในเมล็ดข้าวสี ซึ่งมากกว่าที่พบในเมล็ดข้าวขาว
โดยที่ข้าวเหนียวดำอุบลจะพบปริมาณสารประกอบฟีนอลิก และสารเฟลโวนอยด์สูงที่สุด (670 mg Gallic/L.g และ 380 mg Catechin/L.g ตามลำดับ) ตามมาด้วยข้าวก่ำอุบล และข้าวก่ำอุดร
นอกจากนี้ยังมีการนำสารสกัดจากเมล็ดข้าวไปวิเคราะห์ฤทธิ์ในการต้านอนุมูลอิสระด้วยวิธี ABTS และ DPPH
สารสกัดจากเมล็ดข้าวเหนียวดำอุบลให้ฤทธิ์ในการต้านอนุมูลอิสระสูงที่สุดทั้งจากวิธี ABTS (14 µM Trolox/g) และ DPPH (6 ไมโครลิตร) เช่นเดียวกับปริมาณสารประกอบฟีนอลิก และสารเฟลโวนอยด์ที่พบ
ปริมาณสารประกอบฟีนอลิก สารเฟลโวนอยด์ และฤทธิ์ในการต้านอนุมูลอิสระของเมล็ดข้าวที่ได้นั้นสามารถนำไปใช้ในการเพิ่มมูลค่า และคุณค่าทางสารอาหารในข้าวสายพันธุ์ไทยได้
