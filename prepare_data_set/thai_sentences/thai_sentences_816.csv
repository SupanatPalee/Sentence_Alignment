sentences
ผังโรงงานเป็นสิ่งจำเป็นต่อประสิทธิภาพการผลิต คุณภาพสินค้า ความปลอดภัยและขวัญกำลังใจของพนักงาน
การประเมินและตัดสินใจคัดเลือกผังโรงงานที่เหมาะสมโดยการพิจารณาครอบคลุมหลายปัจจัยจึงมีความสำคัญต่อความสำเร็จขององค์กร
งานวิจัยนี้มีวัตถุประสงค์เพื่อนำเสนอวิธีการอย่างเป็นระบบในการประเมินผังโรงงานแบบหลายปัจจัย โดยการบูรณาการกระบวนการลำดับชั้นเชิงวิเคราะห์ร่วมกับตัวแบบการโปรแกรมเป้าหมาย
การดำเนินการวิจัยประกอบด้วย 3 ขั้นตอนหลัก
ขั้นที่ 1 เป็นการประยุกต์วิธีการวางผังอย่างเป็นระบบ ในการรวบรวมข้อมูลผลิตภัณฑ์ กระบวนการผลิต วิเคราะห์การไหลของวัสดุและความสัมพันธ์ของกิจกรรม
เพื่อกำหนดผังทางเลือก
ขั้นที่ 2 เป็นการประยุกต์กระบวนการลำดับชั้นเชิงวิเคราะห์เพื่อกำหนดปัจจัยและค่าน้ำหนักปัจจัยที่จะใช้เป็นเกณฑ์ในการประเมินผังโรงงาน
งานวิจัยนี้ได้จัดแบ่งปัจจัยออกเป็น 2 ด้านหลัก คือ ด้านประโยชน์และด้านความเสี่ยง
ค่าน้ำหนักปัจจัยและค่าน้ำหนักผังทางเลือกเทียบกับปัจจัยจะใช้เป็นข้อมูลนำเข้าในขั้นที่ 3 ซึ่งเป็นการสร้างตัวแบบการโปรแกรมเป้าหมายเพื่อตัดสินใจคัดเลือกผังโรงงานทางเลือกที่เหมาะสมที่สุด
โดยจะเป็นผังโรงงานที่ทำให้ผลรวมของค่าเบี่ยงเบนจากเป้าหมายด้านประโยชน์และด้านความเสี่ยงมีค่าน้อยที่สุด
วิธีการที่นำเสนอนี้ได้ประยุกต์ใช้กับโรงงานกรณีศึกษาซึ่งทำการผลิตชิ้นส่วนช่วงล่างรถบรรทุก
