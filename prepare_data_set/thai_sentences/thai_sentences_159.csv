sentences
งานวิจัยเรื่อง การติดตามรูปแบบปรากฏการณ์เกาะความร้อนในเมืองปทุมธานี ด้วยภาพถ่ายจากดาวเทียมหลายช่วงเวลา มีวัตถุประสงค์เพื่อ
1) ศึกษาและติดตามรูปแบบของปรากฏการณ์เกาะความร้อน
2) ศึกษาความสัมพันธ์ระหว่างปรากฏการณ์เกาะความร้อนกับสิ่งปกคลุมดิน
และ 3) ศึกษาความสัมพันธ์ระหว่างปรากฏการณ์เกาะความร้อนกับจำนวนและความหนาแน่นของประชากรในจังหวัดปทุมธานีในระหว่างปี 2533 – 2563 ด้วยข้อมูลภาพถ่ายจากดาวเทียม LANDSAT-5 (TM)  และ LANDSAT – 8  (OLI/TIRS) ซึ่งแบ่งออกเป็น 2 ช่วงฤดูกาล คือ ฤดูร้อน และฤดูหนาว
เพื่อศึกษาค่าดัชนีผลต่างพืชพรรณ (NDVI) และดัชนีผลต่างของสิ่งปลูกสร้าง (NDBI)
จากนั้นหาความสัมพันธ์ระหว่างปรากฏการณ์เกาะความร้อนกับสิ่งปกคลุมดิน จำนวนและความหนาแน่นของประชากรโดยใช้สมการถดถอยเชิงเส้นอย่างง่าย พบว่า จังหวัดปทุมธานีจะมีอุณหภูมิสูงกว่าพื้นที่ข้างเคียงที่มีความเป็นเมืองน้อยกว่าอย่างจังหวัดพระนครศรีอยุธยา และจังหวัดฉะเชิงเทรา
แต่จะมีอุณหภูมิต่ำกว่าพื้นที่ที่มีความเป็นเมืองมากกว่าอย่างกรุงเทพมหานคร
โดยมีอุณหภูมิอยู่ในช่วง 18 – 40  องศาเซลเซียส ซึ่งมีอุณภูมิเฉลี่ยอยู่ที่ 30.16 องศาเซลเซียส มีอุณหภูมิสูงที่สุด คือ 40 องศาเซลเซียส และมีอุณหภูมิต่ำที่สุด คือ 18 องศาเซลเซียส
ผลจากการศึกษาและติดตามรูปแบบของปรากฏการณ์เกาะความร้อนมีความสอดคล้องกับข้อมูลอุณหภูมิตุ้มแห้งเฉลี่ย ความชื้นสัมพัทธ์เฉลี่ย และปริมาณฝนรวมเฉลี่ยรายเดือน ณ จุดตรวจวัด
ผลจากการศึกษาความสัมพันธ์ระหว่างปรากฏการณ์เกาะความร้อนร่วมกับสิ่งปกคลุมดิน จำนวนและความหนาแน่นของประชากร
พบว่า
ความสัมพันธ์ระหว่างอุณหภูมิพื้นผิวกับสิ่งปกคลุมดิน ทั้งประเภทค่าดัชนีผลต่างพืชพรรณ และค่าดัชนีผลต่างสิ่งปลูกสร้างจะมีความสัมพันธ์กันในระดับที่สูงมากทั้งในฤดูร้อน และฤดูหนาว ซึ่งมีค่าสัมประสิทธิ์ (R2) เท่ากับ 0.9919 0.9884 0.9422 และ 0.9773 ตามลำดับในขณะที่ผลการศึกษาความสัมพันธ์ระหว่างปรากฏการณ์เกาะความร้อนกับจำนวนและความหนาแน่นของประชากร จะมีความสัมพันธ์กันในระดับที่ต่ำ
แต่จะมีความสัมพันธ์กันในเชิงบวก
ซึ่งจะพบว่า ค่าสัมประสิทธิ์ (R2) ของจำนวนประชากรและความหนาแน่นประชากร เท่ากับ 0.3080 และ 0.3918 ตามลำดับ
