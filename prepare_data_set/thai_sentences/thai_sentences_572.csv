sentences
งานวิจัยนี้มีวัตถุประสงค์เพื่อลดสัดส่วนของเสียจากข้อบกพร่องประเภทการปนเปื้อนสิ่งแปลกปลอมในผลิตภัณฑ์ปลั๊กตัวเมีย
โดยประยุกต์ใช้แนวทางของ ซิกซ์ ซิกมา (DMAIC)
ซึ่งมีขั้นตอนการดำเนินงานทั้งหมด 5 ระยะ
เริ่มตั้งแต่ระยะการนิยามปัญหาซึ่งได้เลือกศึกษากระบวนการฉีดพลาสติกของผลิตภัณฑ์รุ่น 6P
ต่อมาในระยะการวัดสภาพปัญหาได้คำนวณขนาดตัวอย่างที่เหมาะสมในการเก็บข้อมูลและวิเคราะห์ความแม่นและความเที่ยงของระบบตรวจสอบ
จากนั้นเป็นระยะการวิเคราะห์หาสาเหตุปัญหา
ซึ่งพบว่ามีปัจจัยที่มีนัยสำคัญต่อสัดส่วนของเสีย 5 ปัจจัย
จากนั้นจึงเข้าสู่ระยะการปรับปรุงกระบวนการ
ได้ทำการปรับปรุงปัจจัยนำเข้าที่ไม่สามารถปรับตั้งค่าได้ 2 ปัจจัย
โดยจัดทำแผ่นรองกันเศษฝุ่นใหม่ให้มิดชิดกว่าเดิมและกำหนดความถี่ในการทำความสะอาดเป็น 1 ครั้งต่อกะ
และทำการทดลองด้วยแบบการทดลองแบบส่วนประสมกลาง (Central Composite Design) สำหรับ 3 ปัจจัยที่สามารถปรับตั้งค่าได้ที่เหลือและหาค่าระดับที่เหมาะสม
ซึ่งผลที่ได้ คือ ความเร็วในการเปิดแม่พิมพ์ 30 มิลลิเมตรต่อวินาที ระยะเวลาหน่วงชิ้นงาน 1 วินาที และแรงดันในการผลักรันเนอร์ 15 บาร์
และในระยะสุดท้ายคือการควบคุมกระบวนการ
ได้ทำการแก้ไขเอกสารขั้นตอนการปฏิบัติงานและแผนควบคุม
ซึ่งหลังจากการติดตามผลการปรับปรุงกระบวนการ
พบว่าสามารถลดสัดส่วนของเสียจากข้อบกพร่องประเภทการปนเปื้อนสิ่งแปลกปลอมในผลิตภัณฑ์ปลั๊กตัวเมียรุ่น 6P ลงจาก 2.36% เป็น 0.78% ซึ่งลดลงไปได้ 1.58%
"และนอกจากนี้สามารถลดต้นทุนของเสียลงจาก 5,499,036 บาท เหลือเพียง 1,826,099 บาท ซึ่งลดลงไปได้ถึง 3,672,937 บาทต่อปี"
