sentences
งานวิจัยนี้เป็นการศึกษากระบวนการจัดตารางการผลิตสำหรับเครื่องจักรแบบขนานด้วยเทคนิคจำลองสถานการณ์
โดยมีวัตถุประสงค์เพื่อจัดลำดับงานเข้าเครื่องจักรให้เหมาะสมที่สุดและเพื่อใช้ประโยชน์ของวัตถุดิบให้คุ้มค่ามากที่สุด
รวมถึงส่งมอบผลิตภัณฑ์ให้ทันเวลาที่ลูกค้ากำหนดและทำให้เวลาทำงานรวมต่ำที่สุด (Makespan)
จากการศึกษาและเก็บข้อมูลกระบวนการวางแผนและการจัดลำดับการผลิตของโรงงานผลิตบรรจุภัณฑ์พลาสติก พบว่าประสบปัญหาในการตัดสินใจมอบหมายงานให้กับเครื่องจักร
เนื่องจากไม่มีการศึกษาการจัดลำดับการผลิตอย่างเป็นระบบ
โดยการจัดลำดับการผลิตจะอาศัยประสบการณ์ของผู้วางแผนในฝ่ายวางแผนการผลิตและเครื่องมือในการจัดตารางการผลิตไม่สามารถตรวจสอบได้ว่าการจัดลำดับการผลิตปัจจุบันให้ผลลัพธ์ที่เหมาะสมที่สุด
ผู้วิจัยจึงได้นำเทคนิคจำลองสถานการณ์มาใช้เพื่อสร้างทางเลือกที่เป็นไปได้ทั้งหมดและค้นหาคำตอบที่เหมาะสมที่สุดสำหรับกระบวนการจัดลำดับการผลิตบนเครื่องจักร
ผลจากการจำลองสถานการณ์พบว่าการจัดลำดับการผลิตโดยใช้เทคนิคการจำลองสถานการณ์สามารถสร้างทางเลือกที่เป็นไปได้ทั้งหมด 40 ทางเลือก
"และทางเลือกที่ให้ผลลัพธ์ที่เหมาะสมที่สุดใช้เวลาทำงานรวมเท่ากับ 96,018.01 วินาที จากเวลาทำงานรวมของการจัดลำดับการผลิตปัจจุบันเท่ากับ 208,850 วินาที"
"โดยสามารถลดเวลาทำงานรวมได้เท่ากับ 112,831.99 วินาที คิดเป็นร้อยละ 54.03"
