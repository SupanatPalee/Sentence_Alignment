sentences
งานวิจัยนี้มีวัตถุประสงค์เพื่อศึกษาสภาวะที่เหมาะสมสำหรับการผลิตแผ่นไม้ไผ่จากเศษไม้ไผ่
วัตถุดิบใช้เศษไม้ไผ่ที่มีขนาด 3-5 เซนติเมตร มีความชื้นไม่เกิน 13 เปอร์เซ็นต์
และใช้ตัวประสานจากวัสดุธรรมชาติ
โดยมีกระบวนการการอัดขึ้นรูปร้อนที่อุณหภูมิอัดร้อน 3 ระดับ คือ 170 190 และ 210 องศาเซลเซียส และเวลาอัดขึ้นรูป 3 ระดับ คือ 10 15 และ 20 นาที
จากนั้นนำไปทดสอบลักษณะทางกายภาพและสมบัติทางกล
ประกอบด้วย การทดสอบการพองตัวตามความหนา การทดสอบความแข็งแรงดัด การทดสอบความยึดเหนี่ยวของตะปูเกลียว และการทดสอบความแข็งแรงดึง
และเปรียบเทียบกับมาตรฐานผลิตภัณฑ์อุตสาหกรรมแผ่นชิ้นไม้อัดชนิดอัดราบ (มอก.876-2547)
ผลการวิจัยพบว่าสภาวะที่เหมาะสมแก่การอัดขึ้นรูปร้อนแผ่นไม้ไผ่จากเศษไม้ไผ่ที่อุณหภูมิอัดร้อน 190 องศาเซลเซียส
เวลาอัดขึ้นรูป 15 นาที
เนื่องจากมีค่าความแข็งแรงดัด ค่ามอดูลัสแรงดัด ค่าความเครียดแรงดัด ค่าความแข็งแรงดึง และค่ามอดูลัสแรงดึงที่สูง
ผลการเปรียบเทียบกับค่ามาตรฐานผลิตภัณฑ์อุตสาหกรรม มอก.876-2547 พบว่า มีค่าการทดสอบที่ผ่านมาตรฐาน 3 ค่ามาตราฐาน คือ ค่าการพองตัวตามความหนา ค่าความแข็งแรงดึง และค่ามอดูลัสแรงดึง
และมีค่าการทดสอบที่ไม่ผ่านมาตรฐาน 2 ค่ามาตราฐาน คือ ค่าความแข็งแรงดัด และค่ามอดูลัสแรงดัด
และผลการทดสอบความพึงพอใจของผลิตภัณฑ์จากแผ่นไม้ไผ่จากเศษไม้ไผ่พบว่า มีค่าคะแนนความพึงพอใจเฉลี่ย 3.41 คะแนน ระดับความพึงพอใจมาก
