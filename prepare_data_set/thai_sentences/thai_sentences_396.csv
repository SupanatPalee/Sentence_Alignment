sentences
ปัจจุบันการผลิตไบโอเอทานอลจากชีวมวลลิกโนเซลลูโลสได้รับความสนใจเป็นอย่างมาก
เนื่องจากความต้องการใช้เป็นแหล่งพลังงานทดแทนมีแนวโน้มสูงขึ้น
การวิจัยครั้งนี้มีวัตถุประสงค์เพื่อศึกษาประสิทธิภาพของเปลือกกล้วยน้ำว้า (Musa sapientum L.)ในการผลิตไบโอเอทานอล
โดยการศึกษาการปรับสภาพเปลือกกล้วยน้ำว้าด้วยวิธีการทางเคมี และวิธีการทางเคมีกายภาพ
ก่อนนำชีวมวลที่ผ่านการปรับสภาพไปย่อยด้วยเอนไซม์ผสมระหว่างไซแลนเนสและเซลลูเลส
ผลการทดลองพบว่ากระบวนการปรับสภาพด้วยอุณหภูมิ 121°C ร่วมกับ NaOH 0.05 N ให้ปริมาณน้ำตาลรีดิวซ์สูงสุดที่ 808.88 mg/ml
นอกจากนี้ยังพบว่าน้ำตาลรีดิวซ์จากตัวอย่างชีวมวลเปลือกกล้วยน้ำว้ามีปริมาณมากขึ้นในทุกชุดการทดลองเมื่อผ่านการย่อยด้วยเอนไซม์โดยเฉพาะชีวมวลที่ผ่านการปรับสภาพด้วยวิธีการทางเคมีกายภาพ
และเมื่อนำไฮโดรไลเสทจากการย่อยชีวมวลเปลือกกล้วยน้ำว้ามาใช้ในการผลิตไบโอเอทานอลด้วยยีสต์ Pichia stipitis TISTR 5306
ผลการทดลองพบว่าปริมาณเอทานอลสะสมสูงสุดที่ 7.47 g/l
เมื่อใช้ไฮโดรไลเสทที่มีน้ำตาลรีดิวซ์สูงสุดเป็นสับสเตรท
จากผลการทดลองในครั้งนี้นำไปสู่แนวทางสำคัญในการจัดหาชีวมวลทางเลือกควบคู่กับการศึกษากระบวนการที่เหมาะสมในการผลิตไบโอเอทานอลเพื่อตอบสนองต่อความต้องการเชื้อเพลิงชีวภาพที่มีแนวโน้มมากขึ้นต่อไปในอนาคต
