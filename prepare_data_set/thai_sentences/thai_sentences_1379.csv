sentences
บทความวิจัยนี้นำเสนอการศึกษาเชิงทดลองของคานคอนกรีตเสริมเหล็กซึ่งคานได้รับการเสริมกำลังดัดโดยใช้วิธีการยึดติดจากภายนอกของแผ่นพอลิเมอร์เสริมเส้นใยคาร์บอน (CFRP) ด้วยอีพ็อกซี่
วัตถุประสงค์คือ เพื่อศึกษาความสามารถด้านกำลังเชิงดัดและพฤติกรรมการตอบสนองการแอ่นตัวของคานที่มีหน้าตัดของคานเสริมเหล็กแตกต่างกันอยู่สองประเภทระหว่างการเสริมเหล็กรับแรงดึงอย่างเดียวและเสริมเหล็กรับแรงดึงร่วมกับเหล็กรับแรงอัด
ได้ทำการหล่อคานที่มีมิติต่างๆ โดยรวมเหมือนกันจำนวน 14 ตัวอย่างคานด้วยการหล่อในที่โดยใช้คอนกรีตผสมเสร็จเพื่อการทดสอบในโรงประลองซึ่งสามารถแบ่งตัวอย่างคานออกได้เป็นสองกลุ่มตามประเภทของการเสริมเหล็ก ในแต่ละกลุ่มคาน
ตัวอย่างคานคอนกรีตเสริมเหล็กสี่ตัวแรกกำหนดให้เป็นคานควบคุมโดยรับแรงกระทำเป็นแบบจุดที่ระยะ 1 ใน 3 ของความยาวช่วงพาด และรับแรงกระทำที่ระยะ 1.5 2.0 และ 2.5 เท่าของความลึกคานโดยวัดจากฐานรองรับทั้งสองฐาน
คานที่เหลืออีกสามตัวอย่างได้ทำการเสริมกำลังด้วยแผ่น CFRP
และรับแรงกระทำที่ระยะ 1.5 2.0 และ 2.5 เท่าของความลึกคานโดยวัดจากฐานรองรับในทำนองเดียวกันกับคานควบคุม
ผลลัพธ์จากการทดสอบได้มีการจัดเตรียมและให้ไว้ครั้งแรกสำหรับการตอบสนองระหว่างน้ำหนักบรรทุกและการแอ่นตัว การวิเคราะห์ผลลัพธ์ที่ได้มาได้นำเสนอและวิจารณ์สำหรับน้ำหนักบรรทุกแตกร้าว น้ำหนักบรรทุกคราก น้ำหนักบรรทุกจากการหลุดล่อนและน้ำหนักบรรทุกประลัย
บางผลลัพธ์ได้มีการเปรียบเทียบกับผลลัพธ์ที่ได้คำนวณเชิงทฤษฎีที่สามารถหามาได้
