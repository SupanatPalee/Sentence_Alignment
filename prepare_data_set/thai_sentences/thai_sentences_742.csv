sentences
งานวิจัยนี้มีวัตถุประสงค์เพื่อวางแผนการใช้งานและพัฒนาปรับปรุงตู้อบแห้งชนิดอุโมงค์แบบก๊าซอินฟราเรด-ลมร้อนด้วยเทคนิคสลับทิศทางลม
โดยใช้กรณีศึกษาเป็นผลิตภัณฑ์มะม่วงอบแห้งของกลุ่มวิสาหกิจชุมชน
การศึกษาแบ่งออกเป็น 2 แนวทาง คือ แนวทางที่ 1 เป็นการวางแผนการใช้งาน
และหาแนวทางการจัดการเพื่อปรับปรุงกระบวนการอบแห้งมะม่วงให้เป็นไปอย่างมีประสิทธิผล
ส่วนแนวทางที่ 2 เป็นการแก้ไขปัญหาการกระจายลมและอุณหภูมิที่ไม่สม่ำเสมอในตู้อบแห้งเชิงแนวคิด
โดยการใช้โปรแกรมคอมพิวเตอร์ร่วมกับเทคนิคพลศาสตร์ของไหลเชิงคำนวณเป็นเครื่องมือช่วยในการแก้ไขปัญหา
จากผลการศึกษาพบว่าแนวทางการศึกษาที่ 1 การวางแผนรูปแบบการอบแห้งตามระยะเวลาอบผลิตภัณฑ์ร่วมกับการบริหารจัดการด้วยการนำผลิตภัณฑ์ที่ยังไม่แห้งมาอบวนซ้ำสามารถช่วยให้การอบแห้งผลิตภัณฑ์มีคุณภาพและประสิทธิผลดีขึ้น
ส่วนแนวทางการศึกษาที่ 2 เมื่อทำการเก็บข้อมูลการกระจายลมและอุณหภูมิของตู้อบแห้งก่อนทำการปรับปรุง
ร่วมกับการใช้เทคนิคพลศาสตร์ของไหลเชิงคำนวณเข้ามาช่วยแก้ปัญหาในตู้อบแห้งเชิงแนวคิด
พบว่าเทคนิคนี้สามารถช่วยอธิบายการกระจายลมและอุณหภูมิภายในตู้อบแห้งที่ไม่สม่ำเสมอได้เป็นอย่างดี
อีกทั้งยังสามารถช่วยแก้ปัญหาแรงงานในขั้นตอนการขนย้ายรถเข็นได้ซึ่งคิดเป็นต้นทุนที่สามารถลดลงได้ประมาณ 10 เปอร์เซ็นต์
ซึ่งทำให้สามารถนำไปประกอบการตัดสินใจการพัฒนาปรับปรุงเครื่องอบแห้งดังกล่าวในอนาคต
