sentences
งานวิจัยนี้มีวัตถุประสงค์เพื่อออกแบบหน้าอกหุ่นทดสอบเพศชายต้นแบบสำหรับทดสอบการชนรถจักรยานยนต์ภายใต้ข้อมูลสรีระของชายไทยในช่วงอายุที่มีการสำรวจว่ามีอัตราการเสียชีวิตสูงที่สุด
ประกอบกับอัตราส่วนหุ่นทดสอบมาตรฐาน Hybrid III 50 percentile มาเป็นสมมติฐานเบื้องต้นสำหรับการออกแบบ
สำหรับการทดสอบหาความสามารถของหุ่นทดสอบต้นแบบใช้ค่าแรงกดและระยะยุบบริเวณหน้าอกของศพเป็นเกณฑ์ในการทดสอบ
ผลการทดสอบแสดงให้เห็นว่าสามารถรองรับความเร่งของการกระแทกได้สูงถึง 38.43 เท่าของแรงโน้มถ่วงโลก
สามารถดูดซับพลังงานได้ 483.06 จูล
และมีระยะยุบตัวสูงสุด 80 มิลลิเมตร ตามเกณฑ์การออกแบบการทดสอบที่ได้ตั้งสมมติฐานไว้
ทั้งนี้ ระดับความสามารถในการดูดซับพลังงานแปรผันโดยตรงกับความเร็ว
ยิ่งไปกว่านั้น ขีดความสามารถในการรองรับการชนกระแทกอยู่ในระดับ AIS 3+ หรือระดับรุนแรงแต่ไม่ถึงสาหัส
ดังนั้น หน้าอกหุ่นทดสอบเพศชายต้นแบบนี้สามารถใช้กับการประเมินการบาดเจ็บที่เกิดจากการชนของรถจักรยานยนต์อยู่ในระดับไม่เกินสาหัสเท่านั้น
