sentences
งานวิจัยนี้ศึกษาการเปลี่ยนแปลงองค์ประกอบทางเคมีของสารละลาย minimal medium (MM) และสารละลาย MM ที่เติมสารสกัดชาเขียว (GTMM) ที่ใช้เตรียมเซลล์โพรไบโอติกสายพันธุ์ Lactobacillus plantarum
ก่อนนำจุลินทรีย์ดังกล่าวเติมลงในน้ำทับทิม
โดยมีวัตถุประสงค์เพื่อเพิ่มการรอดชีวิตของจุลินทรีย์ในน้ำทับทิมที่มีความเป็นกรดและมีสารประกอบฟีนอลิคซึ่งเป็นพิษต่อเซลล์อยู่ในปริมาณสูง
และตรวจสอบการเปลี่ยนแปลงองค์ประกอบทางเคมีในสารละลายที่ใช้เตรียมเซลล์และในน้ำทับทิม
เพื่ออธิบายปรากฏการณ์ที่พบ
จากการทดลองเติม L. plantarum ลงในน้ำทับทิม
และเก็บรักษาในสภาวะ 4 ºC เป็นเวลา 14 วัน พบว่าแบคทีเรียรอดชีวิตในน้ำทับทิมได้สูงสุดเมื่อเตรียมเซลล์ 3 ชั่วโมง ด้วยสารละลาย MM ที่ pH 3.5
โดยพบเซลล์รอดชีวิตสูงกว่า 6 logCFU/ml เป็นเวลา 3 วัน
จากการศึกษาองค์ประกอบทางเคมีที่เปลี่ยนแปลงไปในสารละลายที่ใช้เตรียมเซลล์พบว่า
เมื่อเตรียมเซลล์ใน GTMM เซลล์จะชะลอการใช้กลูโคสลงถึง 10 เท่าเปรียบเทียบกับการเตรียมด้วย MM
และในสภาวะที่เป็นกรดแบคทีเรียจะมีการใช้กลูโคสในปริมาณที่สูงขึ้นด้วย จากการตรวจสอบสารประกอบฟีนอลิคในน้ำทับทิมพบว่า L.
plantarum ที่ผ่านการเตรียมเซลล์ด้วย GTMM จะใช้สารคาเทชินและพีคูมาลิคในน้ำทับทิมได้ดีขึ้น
ซึ่งเป็นการลดปริมาณสารที่มีประโยชน์ต่อสุขภาพลง
งานวิจัยนี้จึงเป็นงานแรกที่มีการศึกษาการเปลี่ยนแปลงของสารประกอบโพลีฟีนอลในน้ำทับทิมเสริมโพรไบโอติกที่ผ่านการเตรียมเซลล์ด้วยสภาวะเครียดรูปแบบต่างๆ
และค้นพบว่าการเตรียมเซลล์ด้วยสารละลายที่มีคาเทชินและพีคูมาลิคเป็นองค์ประกอบไม่ทำให้การรอดชีวิตสูงขึ้น
แต่ทำให้แบคทีเรียใช้สารโพลีฟีนอลทั้งสองนี้ในผลิตภัณฑ์น้ำทับทิมได้เร็วขึ้น
