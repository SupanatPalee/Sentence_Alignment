sentences
การออกแบบคอนโดมิเนียมเป็นกระบวนการที่มีความซับซ้อนเนื่องจากต้องพิจารณาปัจจัยหลายๆประการ เช่น ที่ตั้งโครงการ ขนาดที่ดินและราคา รูปร่างอาคารที่เหมาะสม รวมทั้งกำไรที่คาดการณ์ไว้
นอกจากนี้ ยังมีกฎหมายควบคุมอาคารหลายฉบับที่เข้ามาเพิ่มความท้าทายในการออกแบบ
หากยังใช้วิธีการออกแบบเดิม เช่น CAD และ Spreadsheet ต้องใช้ทรัพยากรมากขึ้นและมีโอกาสเกิดความผิดพลาดจากบุคคลขึ้นได้
งานวิจัยนี้นำเสนอการใช้การออกแบบเชิงตัวแปร (Parametric Design) ในการออกแบบคอนโดมิเนียมและเปรียบเทียบกับวิธีการออกแบบเดิม
โดยพิจารณาจากสัดส่วนพื้นที่การขายและกำไร
การออกแบบเชิงตัวแปรสามารถสร้างตัวเลือกในการออกแบบที่หลากหลายโดยอาศัยความสัมพันธ์เชิงพื้นที่ร่วมกับอัลกอริทึมการคำนวณและเงื่อนไขการออกแบบ
โดยการปรับค่าตัวแปรต้นของการออกแบบเพื่อหาคำตอบที่สอดคล้องวัตถุประสงค์ที่ตั้งไว้
โดยพัฒนาจาก Dynamo กับ Revit
ซึ่งมีลักษณะเด่นในการเชื่อมโยงข้อมูลตัวแปรกับรูปเรขาคณิตของอาคารที่ออกแบบ
โดยใช้คอนโดมิเนียมสูง 8 ชั้นเป็นกรณีศึกษา
จากผลการศึกษาแสดงให้เห็นถึงความถูกต้อง สะดวก รวดเร็วและครอบคลุมในการออกแบบเบื้องต้น สามารถใช้เป็นข้อมูลในการตัดสินใจลงทุนโครงการได้
นอกจากนี้แบบจำลองต้นร่างที่ได้สามารถนำไปเป็นแบบจำลองตั้งต้นของระบบสารสนเทศอาคารในการสื่อสารกับผู้ที่เกี่ยวข้องในการพัฒนาโครงการในระยะถัดๆไปด้วย อีกทั้งแบบจำลองเชิงตัวแปรที่นำเสนอสามารถเพิ่มอัลกอริทึมในการช่วยหาคำตอบแบบอัตโนมัติเพื่อพัฒนาเป็นแบบจำลองเชิงก่อกำเนิด (Generative Design) ในการวิจัยในอนาคตได้
