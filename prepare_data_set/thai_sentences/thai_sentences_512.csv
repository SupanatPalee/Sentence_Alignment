sentences
งานวิจัยนี้ นำเสนอการลดความต้องการกำลังไฟฟ้าสูงสุดในช่วงเวลา On Peak
ด้วยการนำพลังงานในช่วงเวลา Off Peak จากระบบกักเก็บพลังงานแบตเตอรี่มาทดแทน
อ้างอิงตามช่วงเวลาของอัตราค่าไฟฟ้าตามช่วงเวลาของการใช้ (Time of Use Rate: TOU) ของการไฟฟ้านครหลวง (MEA) หรือ การไฟฟ้าส่วนภูมิภาค (PEA)
งานวิจัยนี้ได้นำเสนอแบบจำลองโครงข่ายระบบไฟฟ้าของอาคารที่ใช้ไฟฟ้าประเภทกิจการขนาดกลาง ที่มีระบบกักเก็บพลังงานแบตเตอรี่เชื่อมต่ออยู่ มาใช้ในการออกแบบอัลกอริทึมสำหรับการหาช่วงเวลาการคายประจุ
โดยใช้ผลลัพธ์จากวิธีการประมาณเส้นแนวโน้ม
เพื่อพยากรณ์ข้อมูลการใช้ไฟฟ้าและช่วงเวลาการคายประจุที่เหมาะที่สุด
ในงานวิจัยได้ทำการพยากรณ์และวิเคราะห์ผลที่ได้จำนวน 15 วัน จากข้อมูล 20 วัน
ผลจากการวิจัยพบว่า ค่าเฉลี่ยจากการประมาณเส้นแนวโน้มยกกำลังสามารถลดกำลังไฟฟ้าสูงสุดและพลังงานไฟฟ้าช่วง On Peak ได้มากที่สุด คือ 34.94% และ 40.62%
และการประมาณเส้นแนวโน้มเชิงเส้นลดกำลังไฟฟ้าสูงสุดและพลังงานไฟฟ้าช่วง On Peak ได้น้อยที่สุด คือ 30.50% และ 39.48%
