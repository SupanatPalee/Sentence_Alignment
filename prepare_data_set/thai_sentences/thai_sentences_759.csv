sentences
งานวิจัยนี้ศึกษาการทดสอบใช้งานเบื้องต้นบนแท่นทดสอบและในเรือประมงพื้นบ้านของดีโซฮอล์ (ดีเซล-แอลกอฮอล์) ที่เติมกรดไขมันอิสระโมเลกุลยาวจากผลิตภัณฑ์พลอยได้ราคาถูกของส่วนกลั่นกรดไขปาล์ม (palm fatty acid distillate: PFAD) เป็นส่วนผสมทดแทนดีเซลและสารอิมัลซิไฟเออร์สำหรับการผลิตดีโซฮอล์
งานวิจัยนี้ถือเป็นตัวแทนการศึกษาในกรณีเลวร้ายที่สุดของการนำน้ำมันชีวภาพชนิดกรดไขมันอิสระสูงมาประยุกต์ใช้เป็นเชื้อเพลิงทดแทนดีเซล
สำหรับดีโซฮอล์ในงานวิจัยนี้ เอทานอลชนิดไม่มีน้ำ (anhydrous ethanol: AhE) และบิวทานอลชนิดไม่มีน้ำ (anhydrous n-butanol: AhnB) ถูกใช้เป็นสารปรับปรุงคุณสมบัติการเป็นของเหลวและส่วนผสมทดแทนดีเซลในคราวเดียวกัน
โดยดีโซฮอล์ที่ศึกษามี 3 สูตร ซึ่งมีราคาใกล้เคียงกับดีเซล คือ PFAD20AhE5 PFAD30AhE10EHN4000 และ PFAD30AhnB20 ตัวเลขที่ตามหลัง PFAD และ AhE/AhnB คือ สัดส่วนการผสมกับดีเซลในหน่วย wt.% และตัวเลขที่ตามหลัง EHN (สารปรับปรุงค่าซีเทนชนิดไดเอทิลเฮกซิลไนเทรต) คือ สัดส่วนการผสมกับดีโซฮอล์ในหน่วย ppm
"เบื้องต้นได้เดินทดสอบดีโซฮอล์ในเครื่องยนต์ดีเซลสูบเดียวชนิดฉีดเชื้อเพลิงเข้าห้องเผาไหม้โดยตรง ยี่ห้อคูโบต้า รุ่น RT100DI PLUS ที่ภาระสูง 6.40 kW และความเร็วรอบสูง 2,200 rpm บนแท่นทดสอบ พบว่า ดีโซฮอล์ทั้งหมดสามารถใช้งานได้ดีเทียบเท่าดีเซลด้วยประสิทธิภาพเชิงความร้อนเบรกที่ต่ำกว่าดีเซลเล็กน้อย"
"นอกจากนี้ ยังได้เดินทดสอบที่ภาระกลาง 3.84 kW และความเร็วรอบสูง 2,200 rpm ต่อเนื่องเป็นระยะเวลา 90 นาที พบว่า ดีโซฮอล์ทั้งหมดสามารถใช้งานในเครื่องยนต์ได้อย่างต่อเนื่องด้วยความเร็วรอบคงที่เช่นเดียวกับดีเซล"
สำหรับการทดสอบใช้งานจริงเบื้องต้นเป็นระยะเวลา 15 ชั่วโมง ในเรือประมงพื้นบ้านที่ติดตั้งเครื่องยนต์ดีเซลสูบเดียวชนิดฉีดเชื้อเพลิงเข้าห้องเผาไหม้โดยตรง ยี่ห้อยันม่าร์ รุ่น TF120 DI พบว่า ดีโซฮอล์ทั้งหมดสามารถให้อัตราเร่งในการขับเรือได้สอดคล้องกับเงื่อนไขการใช้งานสำหรับการล้อมอวนจับปลาที่ใกล้เคียงกับดีเซล
และมีผลประเมินความพึงพอใจโดยรวมของการใช้งานและความเหมาะสมในการนำไปใช้งานจริงในระดับดี-ดีมากเทียบเท่ากับดีเซล
โดยสรุป
งานวิจัยนี้ค้นพบโอกาสที่ดีของการนำดีโซฮอล์ที่เติมกรดไขมันอิสระโมเลกุลยาวจากส่วนกลั่นกรดไขปาล์มไปใช้งานจริง
