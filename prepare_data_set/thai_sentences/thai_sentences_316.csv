sentences
งานวิจัยนี้มีวัตถุประสงค์เพื่อศึกษาประสิทธิภาพการยับยั้งการเจริญของเชื้อรา Rhizoctonia solani (R. solani)
โดยใช้สารคาเฟอีนที่ได้จากเปลือกกาแฟอาราบิก้าที่มีความเข้มข้นแตกต่างกัน
ซึ่งส่วนใหญ่เชื้อรา R. solani จะทำให้เกิดอาการเน่าบนเมล็ดและเน่าระดับดิน รวมถึงอาการกาบใบแห้งและใบไหม้
ในการศึกษาครั้งนี้ดำเนินการทดลองโดยการนำเชื้อรา R. solani มาเพาะเลี้ยงในระดับห้องปฏิบัติการ
โดยใช้อาหารเลี้ยงเชื้อพีดีเอที่ผสมสารคาเฟอีนที่ได้จากเปลือกกาแฟอาราบิก้าที่ความเข้มข้นของคาเฟอีน เท่ากับ 20 40 60 และ 80 มิลลิกรัมต่อลิตร
จากนั้นบ่มจานอาหารเลี้ยงเชื้อไว้ในอุณหภูมิห้อง เป็นระยะเวลา 10 วัน
จากผลการศึกษา พบว่าสารคาเฟอีนที่ได้จากเปลือกกาแฟอาราบิก้า   มีประสิทธิภาพในการยับยั้งการเจริญของเชื้อรา R. solani ได้ดีกว่าชุดควบคุมอย่างมีนัยสำคัญยิ่งทางสถิติ (P<0.01)
โดยที่สารคาเฟอีนที่ได้จากเปลือกกาแฟอาราบิก้าที่ความเข้มข้น 20 และ 40 มิลลิกรัมต่อลิตร มีค่าเฉลี่ยประสิทธิภาพในการยับยั้งการเจริญของเชื้อรา R. solani เท่ากับร้อยละ 15.3±4.2 และ 58.8±3.5 ตามลำดับ
ในขณะที่ความเข้มข้น 60 และ 80 มิลลิกรัมต่อลิตร มีค่าเฉลี่ยประสิทธิภาพในการยับยั้งการเจริญของเชื้อรา R. solani เท่ากับร้อยละ 100.0±0.0 ในทั้งสองความเข้มข้น
โดยที่เชื้อรา R. solani ไม่สามารถเจริญบนอาหารพีดีเอได้
ทั้งนี้เนื่องจากคาเฟอีนทำหน้าที่เป็นสารอัลลีโลพาธีที่สามารถยับยั้งการเจริญของเชื้อราที่ก่อให้เกิดโรคในพืชได้
งานวิจัยนี้แสดงให้เห็นถึงการพัฒนาวิธีการยับยั้งการเจริญของเชื้อรา R. solani ที่มุ่งเน้นการใช้สารจากธรรมชาติอย่างคาเฟอีนในเปลือกกาแฟอาราบิก้าซึ่งเป็นวัสดุเหลือทิ้งทางการเกษตรได้อย่างมีประสิทธิภาพ
