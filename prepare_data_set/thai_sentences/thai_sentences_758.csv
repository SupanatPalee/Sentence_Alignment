sentences
เครื่องจักรกลไฟฟ้าเหนี่ยวนำสามเฟสถูกนำไปใช้งานกันอย่างแพร่หลายในโรงงานอุตสาหกรรม
การเบรกเครื่องจักรกลไฟฟ้ามีความสำคัญมากในกรณีเหตุการณ์ฉุกเฉิน
วิธีการเบรกที่ง่ายก็คือการจ่ายไฟฟ้ากระแสตรงที่ขดลวด   สเตเตอร์
การเบรกเครื่องจักรกลไฟฟ้าให้หยุดได้ในช่วงระยะเวลาที่ต้องการมีความจำเป็นต้องทราบความสัมพันธ์ระหว่างปริมาณแรงบิดและกระแสตรงซึ่งความสัมพันธ์ดังกล่าวสามารถหาได้จากเส้นโค้งแรงบิด
ด้วยเหตุนี้ จึงมีการวิจัยเพื่อคิดค้นวิธีการคำนวณหาเส้นโค้งดังกล่าว
แต่ทว่าเส้นโค้งแรงบิดที่คำนวณได้ยังคงมีความคลาดเคลื่อนอยู่เนื่องจากการคำนวณดังกล่าวไม่พิจารณาความไม่เป็นเชิงเส้นของค่าพารามิเตอร์ของเครื่องจักรกลไฟฟ้า
ดังนั้น บทความนี้นำเสนอเทคนิคการปรับปรุงการคำนวณหาเส้นโค้งแรงบิดของเครื่องจักรกลไฟฟ้าภายใต้สภาวะการทำงานเป็นเบรกด้วยวิธีการจ่ายไฟฟ้ากระแสตรงให้มีความแม่นยำมากกว่าวิธีการคำนวณแบบดั้งเดิมด้วยการผนวกผลกระทบจากปรากฏการณ์การอิ่มตัวของเส้นแรงแม่เหล็กและสกินเอฟเฟคเข้ากับขั้นตอนการคำนวณ
จากการศึกษาพบว่าเส้นโค้งแรงบิดที่ได้จากการคำนวณด้วยวิธีที่นำเสนอมีความสอดคล้องกับเส้นโค้งที่ได้มาจากการทดสอบมากกว่าเส้นโค้งแรงบิดที่ได้จากการคำนวณด้วยวิธีแบบดั้งเดิมอย่างเป็นที่น่าพอใจ
และสามารถนำไปประยุกต์ใช้ในการคำนวณหาช่วงระยะเวลาเบรกได้อย่างมีความถูกต้องแม่นยำมากกว่า
