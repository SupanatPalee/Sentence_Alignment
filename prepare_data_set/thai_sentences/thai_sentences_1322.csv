sentences
ในแต่ละปีกรมบัญชีกลางได้แจ้งเวียนรายชื่อผู้ทิ้งงานไปยังหน่วยงานภาครัฐ องค์กรปกครองส่วนท้องถิ่น และรัฐวิสาหกิจ
เพื่อห้ามก่อนิติสัมพันธ์กับผู้ทิ้งงาน
แต่การทิ้งงานก่อสร้างยังคงเกิดขึ้นเป็นจำนวนมาก
วัตถุประสงค์ของงานวิจัยนี้เพื่อ วิเคราะห์ข้อมูล
และศึกษาแนวโน้มของผู้รับเหมาที่ทิ้งงานก่อสร้างภาครัฐ
ประชากรคือ ผู้รับเหมาที่ทิ้งงานก่อสร้างภาครัฐ
ตามหนังสือแจ้งรายชื่อผู้ทิ้งงานของ กรมบัญชีกลาง กระทรวงการคลัง ทั้งหมด 179 ฉบับ ตั้งแต่ ปี พ.ศ. 2555 ถึง พ.ศ. 2559 รวมทั้งสิ้น 710 โครงการ
วิเคราะห์ข้อมูลโดยใช้วิธีทางสถิติคือ การแจกแจงความถี่ ค่าร้อยละ และ chi-square พบว่า
ในภาพรวมหน่วยงานภาครัฐที่มีผู้รับเหมาที่ทิ้งงานก่อสร้างมากที่สุดคือ องค์กรปกครองส่วนท้องถิ่น (ร้อยละ 56.62)
ซึ่งเมื่อจำแนกเข้าไปในรายละเอียดของผู้รับเหมาที่ทิ้งงานก่อสร้างขององค์กรปกครองส่วนท้องถิ่นพบว่า รูปแบบองค์กรธุรกิจของผู้รับเหมาที่ทิ้งงานก่อสร้างมากที่สุดคือ นิติบุคคลที่มีทุนจดทะเบียนไม่เกิน 1 ล้าน (ร้อยละ 42.79)  มูลค่าโครงการที่ผู้รับเหมาที่ทิ้งงานก่อสร้างมากที่สุดคือ โครงการที่มีมูลค่าไม่เกิน 1 ล้านบาท (ร้อยละ 84.83) ประเภทงานที่มีผู้รับเหมาที่ทิ้งงานก่อสร้างมากที่สุดคือ งานก่อสร้างทาง (ร้อยละ 57.21) รูปแบบขององค์กรปกครองส่วนท้องถิ่นที่มีผู้รับเหมาที่ทิ้งงานก่อสร้างมากที่สุดคือ องค์การบริหารส่วนตำบล (ร้อยละ 55.72)
และจากความสัมพันธ์ไขว้พบว่า นิติบุคคลที่มีทุนจดทะเบียนไม่เกิน 1 ล้านบาทส่วนใหญ่ทิ้งงานก่อสร้างโครงการที่มีมูลค่าไม่เกิน 1 ล้านบาท
สำหรับแนวโน้มการทิ้งงานก่อสร้างขององค์กรปกครองส่วนท้องถิ่น พบว่า แนวโน้มของผู้รับเหมาที่ทิ้งงานก่อสร้างที่เป็นนิติบุคคลที่มีทุนจดทะเบียนมากกว่า 5 ล้านบาทมีแนวโน้มลดลงอย่างชัดเจน และแนวโน้มของผู้รับเหมาที่ทิ้งงานก่อสร้างของเทศบาลตำบลมีแนวโน้มเพิ่มขึ้นอย่างชัดเจน
ผลการทดสอบสมมุติฐานที่ระดับนัยสำคัญทางสถิติที่ระดับ 0.05
พบว่า รูปแบบองค์กรธุรกิจของผู้รับเหมาที่ทิ้งงานก่อสร้างแตกต่างกันกระจายเป็นสัดส่วนที่แตกต่างกัน
มูลค่าโครงการที่ผู้รับเหมาที่ทิ้งงานก่อสร้างแตกต่างกันกระจายเป็นสัดส่วนที่แตกต่างกัน
ประเภทงานที่ผู้รับเหมาที่ทิ้งงานก่อสร้างแตกต่างกันกระจายเป็นสัดส่วนที่แตกต่างกัน และรูปแบบขององค์กรปกครองส่วนท้องถิ่นที่ผู้รับเหมาที่ทิ้งงานก่อสร้างแตกต่างกันกระจายเป็นสัดส่วนที่แตกต่างกัน และรูปแบบองค์กรธุรกิจของผู้รับเหมาที่ทิ้งงานก่อสร้างแตกต่างกันมีความสัมพันธ์กับมูลค่าโครงการที่ผู้รับเหมาที่ทิ้งงานก่อสร้างแตกต่างกัน
