sentences
การวิเคราะห์กำหนดเวลาการทำงานของงานก่อสร้างที่มีลักษณะซ้ำกัน อาทิ โครงการก่อสร้างบ้านจัดสรร สามารถทำได้หลายวิธี เช่น วิธีเส้นทางวิกฤต หรือ Critical Path Method (CPM) และวิธี Repetitive Scheduling Method (RSM) เป็นต้น
บทความนี้ได้ทำการเปรียบเทียบการดำเนินงานด้วยกำหนดเวลาที่ต่างกันระหว่าง CPM และ RSM
โดยใช้โปรแกรม STROBOSCOPE ในการจำลองการก่อสร้างบ้านจัดสรรจำนวน 40 แปลง
โดยอาศัยข้อมูลที่ได้จากโครงการก่อสร้างจริง
ผลที่ได้จากการจำลองสถานการณ์พบว่า การดำเนินงานทั้งสองรูปแบบมีกำหนดเวลาทำงานและกิจกรรมวิกฤตที่ต่างกัน
ทั้งนี้เนื่องจากเงื่อนไขที่กำหนดวันเริ่มต้นของกิจกรรมไม่เหมือนกัน
CPM กำหนดให้กิจกรรมเริ่มต้นงานในหน่วยก่อสร้างแรกทันทีที่กิจกรรมก่อนหน้าแล้วเสร็จ
ส่วนกำหนดเวลาเริ่มต้นกิจกรรมตามหลักการ RSM จะเพิ่มเงื่อนไขที่พิจารณาตารางการทำงานของกลุ่มคนงานเพื่อให้แน่ใจว่าการทำงานมีความต่อเนื่องโดยการเลื่อนวันเริ่มต้นกิจกรรมให้ช้าออกไป
ในกรณีที่การดำเนินงานเป็นไปตามแผน
การดำเนินงานตามหลักการ CPM จะมีระยะเวลาโครงการและระยะเวลาของผลิตภัณฑ์ในระบบเฉลี่ยที่สั้นกว่า
เมื่อเทียบกับการดำเนินงานตามหลักการ RSM
อย่างไรก็ตามหากอัตราการทำงานของกิจกรรมขาดความสมดุล
ตารางการทำงานของกลุ่มคนงานที่ดำเนินงานตามหลักการ CPM จะเกิดการขาดช่วง
ซึ่งเห็นได้จากค่าผลรวมการว่างงานของกลุ่มคนงานที่มีค่าสูงมาก
ในขณะที่การดำเนินงานตามหลักการ RSM
จะไม่พบการว่างงานของกลุ่มคนงาน
หากพิจารณาเงื่อนไขการทำงานจริงที่มักเกิดอุปสรรคที่ก่อให้เกิดความล่าช้าจะพบว่าการเพิ่มขึ้นของระยะเวลาทำงานของกิจกรรมส่งผลกระทบต่อการดำเนินงานตามหลักการ CPM อย่างชัดเจน ทั้งระยะเวลาโครงการ ระยะเวลาของผลิตภัณฑ์ในระบบเฉลี่ย และผลรวมการว่างงานของกลุ่มคนงานที่เพิ่มขึ้นเป็นเท่าตัว
แต่เงื่อนไขดังกล่าวกลับส่งผลกระทบไม่มากหากเลือกรูปแบบการดำเนินงานตามหลักการ RSM
ทั้งนี้เนื่องจากดำเนินงานตามหลักการ CPM แบบ early start
กิจกรรมจะถูกกำหนดให้เริ่มต้นทันทีที่กิจกรรมก่อนหน้าในหน่วยก่อสร้างเดียวกันและกิจกรรมเดียวกันของหน่วยก่อสร้างก่อนหน้าแล้วเสร็จ
การเปลี่ยนแปลงของระยะเวลาก่อสร้างจึงส่งผลกระทบทันทีต่อกิจกรรมที่ตามมา
ในขณะที่การเลื่อนกำหนดเวลาเริ่มต้นของกิจกรรมให้ช้าออกไปตามหลักการ RSM ทำให้เกิดระยะห่างระหว่างกิจกรรมที่ต่อเนื่องกัน
ส่วนการดำเนินงานกรณีที่สามารถกำจัดอุปสรรคที่ควบคุมได้นั้น
ผลที่ได้มีค่าใกล้เคียงกับกรณีการดำเนินงานเป็นไปตามแผน
เนื่องจากในกรณีศึกษานี้อุปสรรคส่วนใหญ่เป็นอุปสรรคที่ควบคุมได้
