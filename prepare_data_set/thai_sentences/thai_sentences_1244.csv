sentences
การออกแบบสะพานในประเทศไทยในปัจจุบันใช้วิธีการออกแบบสะพานตามมาตรฐานกรมทางสหรัฐอเมริกา (AASHTO LRFD)
โดยใช้น้ำหนักบรรทุกจร HL93 ในการวิเคราะห์โครงสร้าง
เนื่องจากค่าพิกัดน้ำหนักของรถบรรทุกไทยในปัจจุบันมีค่าสูงกว่ารถบรรทุก HL93
ทำให้มีความจำเป็นต้องปรับเพิ่มค่าพิกัดน้ำหนักบรรทุกจรให้เหมาะสมและมีความปลอดภัยเช่นเดียวกับมาตรฐาน AASHTO
จากการศึกษาในครั้งนี้จึงได้ศึกษาถึงพฤติกรรมการรับน้ำหนักบรรทุกจรและเปรียบเทียบผลตอบสนองสูงสุดของกลุ่มรถบรรทุกทั้งสองประเภท
โดยพิจารณาถึงผลการวิเคราะห์โครงสร้างแบบสถิต (Static Analysis) และพลวัต  (Dynamic Analysis)
เพื่อพัฒนาค่าสัดส่วนผลตอบสนองสูงสุดที่เหมาะสมกับรถบรรทุกของไทย
โดยทำการศึกษาสะพานช่วงเดียวชนิดคานคอนกรีตรูปตัวไอ (I-Girder Bridges) ความยาวช่วง 10-60 เมตร
ซึ่งงานวิจัยนี้ใช้การวิเคราะห์แบบละเอียด (Refined Analysis)
โดยสร้างแบบจำลองสะพานแบบ 3 มิติ
เมื่อเปรียบเทียบรถบรรทุกทั้งสองประเภทพบว่า  สะพานที่มีความยาวช่วง 10 - 30 เมตร มีค่าสัดส่วนผลตอบสนองสูงสุดของรถบรรทุกไทยต่อรถบรรทุก HL93 เท่ากับ 1.05 สำหรับการวิเคราะห์แบบสถิต และ 1.49 สำหรับการวิเคราะห์แบบพลวัต  สำหรับสะพานที่มีความยาวช่วง 30-60 เมตร
ค่าดังกล่าวจะเท่ากับ 1.35 และ 1.63 ตามลำดับ
ดังนั้นงานวิจัยครั้งนี้จึงได้นำเสนอค่าสัดส่วนผลตอบสนองสูงสุดที่ใช้สำหรับปรับเพิ่มผลตอบสนองของน้ำหนักบรรทุก HL93 ให้เทียบเท่ากับรถบรรทุกไทย
เพื่อให้มีระดับความปลอดภัยเช่นเดียวกับมาตรฐานสากล
