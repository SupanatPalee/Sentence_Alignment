sentences
การศึกษานี้เป็นการศึกษาความเป็นไปได้ในการใช้เทคโนโลยีการเชื่อมโยงสายโซ่ด้วยไซเลนเพื่อการปรับปรุงสมบัติเชิงกลของพอลิออกซีเมทิลีน
โดยทำการศึกษาอิทธิพลของปริมาณสารเชื่อมโยง (1 3 และ 5 ส่วนเทียบกับร้อยส่วน) และระยะเวลาการอบไอน้ำ (0 24 72 และ 120 ชั่วโมง) ในกระบวนการเชื่อมโยงสายโซ่ที่ส่งผลต่อสมบัติทางกลของพอลิออกซีเมทิลีนด้วยกระบวนการทางสถิติ
ผลการทดสอบสมบัติทางกล และการวิเคราะห์ผลทางสถิติแสดงให้เห็นว่าปฏิกิริยาการกราฟท์จากปัจจัยสารเชื่อมโยงส่งผลต่อสมบัติทางกลของพอลิออกซีเมทิลีนอย่างมีนัยสำคัญมากกว่าปัจจัยระยะเวลาการอบไอน้ำ
เมื่อเพิ่มปริมาณสารเชื่อมโยงส่งผลให้สมบัติมอดูลัสความยืดหยุ่น และสมบัติความแข็งเพิ่มขึ้น
แต่ทำให้ดัชนีการหลอมไหลลดต่ำลงเนื่องจากปฏิกิริยาการกราฟท์สายโซ่ที่สูงขึ้น
เมื่อใช้ระยะเวลาการอบไอน้ำที่มากขึ้นสามารถเพิ่มสมบัติความต้านทานแรงดึง สมบัติมอดูลัสความยืดหยุ่น และความต้านทานแรงกระแทกของพอลิออกซีเมทิลีนแต่ทำให้ค่าเปอร์เซ็นการยืดตัวลดต่ำลง
การศึกษาสัณฐานวิทยาของรอยแตกหักด้วยกล้องจุลทรรศน์อิเล็กตรอนแบบส่องกราดแสดงให้เห็นอิทธิพลของทั้งสองปัจจัยที่ส่งผลต่อสมบัติทางกลของพอลิออกซีเมทิลีน
ท้ายที่สุดพอลิออกซีเมทิลีนที่เติมสารเชื่อมโยงปริมาณ 1 ส่วนเทียบกับร้อยส่วน และใช้ระยะเวลาการอบไอน้ำ 24 ชั่วโมง ส่งผลให้มีสมบัติความแข็ง และสมบัติมอดูลัสความยืดหยุ่นเทียบเท่ากับพอลิออกซีเมทิลีน
แต่มีสมบัติความต้านทานแรงดึงและเปอร์เซ็นการยืดตัวที่สูงกว่า
