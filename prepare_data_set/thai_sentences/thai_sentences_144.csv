sentences
การทำงานในภาคอุตสาหกรรมและเกษตรกรรม
ถุงมือเป็นอุปกรณ์ป้องกันภัยส่วนบุคคลอย่างหนึ่งที่นิยมใช้กันอย่างแพร่หลาย
อย่างไรก็ตามการใช้ถุงมือแต่ละประเภทอาจจะส่งผลต่อความสามารถของมือ
งานวิจัยนี้มีวัตถุประสงค์เพื่อศึกษาผลกระทบของการใช้ถุงมือต่อแรงบีบมือในท่าทางการใช้งานที่แตกต่างกัน
โดยทำการศึกษาในกลุ่มตัวอย่างที่เป็นนักศึกษาจำนวน 40 คน (ชาย 20 คน และ หญิง 20 คน) อายุ 18-22 ปี ส่วนสูงเฉลี่ย 166.74 (±9.44) ซม. น้ำหนักเฉลี่ย 63.52 (±19.34) กก.
ตัวแปรต้น คือ การใช้มือเปล่า และการใช้ถุงมือ 3 ประเภท ได้แก่ 1) ถุงมือผ้าฝ้ายไม่มีลาย
2) ถุงมือผ้าฝ้ายลายจุดทั่วฝ่ามือ 3) ถุงมือผ้าฝ้ายเคลือบยางทั้งฝ่ามือ และตัวแปรตาม คือ ค่าแรงบีบมือ (Grip strength)
วัดด้วยเครื่องมือ Hand dynamometer
โดยทำการวัด 3 ท่าทาง คือ ท่าทางยืดแขนตรง (180 องศา) ท่าทางงอแขน (90 องศา) และ ท่าทางยกแขนสูง (45 องศา)
ทำการวัดทั้งมือข้างที่ถนัดและไม่ถนัด
ผลการศึกษาพบว่า
ค่าเฉลี่ยของแรงบีบมือของการใช้มือเปล่าของมือทั้ง 2 ข้างจะให้ค่าสูงกว่าเมื่อมีการใช้ถุงมือ
โดยของมือข้างที่ถนัดท่าทางยืดแขนตรงได้ 29.3 กก.รองลงมาคือ ท่าทางยกแขนสูงได้ 27.9 กก.และท่าทางงอแขนได้ 27 กก. ซึ่งทั้งหมดมีค่าสูงกว่ามือข้างที่ไม่ถนัด (ร้อยละ 11.5-12.5) ท่าทางยืดแขนตรง (180 องศา) เป็นท่าที่มีแรงบีบมือสูงสุดทั้งการใช้มือเปล่าและใช้ถุงมือ การใช้ถุงมือผ้าฝ้ายเคลือบยางทั้งฝ่ามือจะทำให้ค่าแรงบีบมือข้างที่ถนัดลดลงร้อยละ 20.6-22.2
แต่เมื่อใช้ถุงมือผ้าฝ้ายลายจุดทั่วฝ่ามือจะทำให้ค่าแรงบีบมือข้างที่ถนัดลดลงเพียงร้อยละ 8.4-9.9
จากการวิเคราะห์ทางสถิติด้วย paired t-test
โดยทำการทดสอบค่าแรงบีบมือของมือเปล่ากับการใช้ถุงมือแต่ละประเภท
พบว่า
โดยภาพรวมจะพบค่าเฉลี่ยของแรงบีบมือมีความแตกต่างอย่างมีนัยสำคัญ (p-value < 0.01)
อย่างไรก็ตามเมื่อวิเคราะห์ในแต่ละเพศ
พบว่า ในกลุ่มตัวอย่างเพศชาย
ค่าเฉลี่ยของแรงบีบมือในการใช้ถุงมือผ้าฝ้ายลายจุดทั่วฝ่ามือในท่าทางงอแขน 90 องศา
ไม่พบว่ามีความแตกต่างกับการใช้มือเปล่าอย่างมีนัยสำคัญ (p-value > 0.01)
จากผลการทดลองทำให้ได้ทราบระดับผลกระทบของการใช้ถุงมือต่อความสามารถของมือ
ดังนั้นผู้ปฏิบัติงานจึงควรให้ความสำคัญกับการเลือกใช้ถุงมือที่เหมาะสมเพื่อให้สามารถใช้งานมือได้อย่างมีประสิทธิภาพ
และสามารถลดปัญหาการเกิดความล้าในการใช้มือลงได้
