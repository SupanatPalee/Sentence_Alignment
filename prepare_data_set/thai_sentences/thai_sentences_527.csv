sentences
งานวิจัยนี้มีวัตถุประสงค์เพื่อศึกษาการเตรียมหัวเชื้อโพรไบโอติกส์ด้วยกรดอินทรีย์และอนินทรีย์
และติดตามความสามารถในการรอดชีวิตของโพรไบโอติกส์ในสภาวะกรดในกระเพาะอาหารและในน้ำผลไม้จำลอง
จากการศึกษาพบว่า ในสภาวะการเตรียมหัวเชื้อที่มีค่า pH เท่ากัน การใช้กรดไฮโดรคลอริคซึ่งเป็นกรดอนินทรีย์ในการเตรียมหัวเชื้อทำให้ Lactobacillus casei สามารถทนต่อสภาวะที่มีกรดซิตริคเป็นส่วนประกอบและสภาวะน้ำผลไม้จำลองได้ดีขึ้น
แต่ในสภาวะที่มีกรดมาลิคเป็นส่วนประกอบหลักกลับพบว่าการเตรียมหัวเชื้อด้วยกรดอินทรีย์จะทำให้ L. casei สามารถทนความเป็นกรดได้มากกว่า
ส่วนการทดสอบการทนกรดในสภาวะกระเพาะอาหารจำลองพบว่าการเตรียมเซลล์โพรไบโอติกส์ด้วยกรดอินทรีย์และกรดอนินทรีย์ให้ผลไม่แตกต่างกัน
จากการตรวจสอบปริมาณน้ำตาลและกรดที่ถูกใช้ไปในสารละลายที่ใช้ในการเตรียมเซลล์พบว่า ในสารละลายสำหรับเตรียมเซลล์ที่ใช้กรดไฮโดรคลอริคเป็นส่วนประกอบจะพบการใช้น้ำตาลของเชื้อที่ต่ำกว่าในสารละลายสำหรับเตรียมเซลล์ที่ใช้กรดอินทรีย์เป็นส่วนประกอบอย่างมีนัยสำคัญ
ซึ่งชี้ให้เห็นถึงการแสดงออกของเซลล์ที่แตกต่างกัน และกลไกการตอบสนองต่อกรดอินทรีย์และกรดอนินทรีย์ที่แตกต่างกันของเซลล์
