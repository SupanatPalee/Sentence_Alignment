sentences
งานวิจัยนี้มีวัตถุประสงค์เพื่อศึกษาสภาวะที่เหมาะสมในการชุบผิวแข็งเหล็กกล้าคาร์บอน AISI  1045 ด้วยเปลวไฟโดยวิธีทากูชิ
ซึ่งประกอบด้วย 3 ปัจจัยหลักได้แก่ อุณหภูมิชุบผิวแข็ง ระยะห่างของหัวฉีดแก๊สกับชิ้นงาน และความเร็วรอบการหมุนของชิ้นงาน
ผลการศึกษาพบว่าสภาวะที่เหมาะสม คือ การใช้อุณหภูมิ 950 องศาเซลเซียส ระยะห่างของหัวฉีดแก๊สกับชิ้นงาน 30 มิลลิเมตร และความเร็วรอบการหมุนของชิ้นงาน 2 รอบต่อนาที ให้ค่าความแข็งสูงสุด (HRC) ที่ 54.12 และค่าอัตราการสึกหรอต่ำสุด 0.0582 กรัม
และผลจากการวิเคราะห์ความแปรปรวนของปัจจัย พบว่าทุกปัจจัยส่งผลต่อการชุบผิวแข็งด้วยเปลวไฟอย่างมีนัยสำคัญที่ระดับความเชื่อมั่น 95 เปอร์เซ็นต์
ซึ่งสามารถนำไปเป็นแนวทางในการปรับปรุงสมบัติผิวของชิ้นส่วนเครื่องจักรกลเพื่อยืดอายุการใช้งาน
