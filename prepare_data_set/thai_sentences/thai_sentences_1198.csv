sentences
งานวิจัยนี้นำเสนอการศึกษาหารูปทรงของอุปกรณ์รับแรงลมด้านท้ายที่เหมาะสมสำหรับการนำไปประยุกต์ใช้ในเชิงการเก็บเกี่ยวพลังงานอุปกรณ์รับแรงลมรูปแบบต่างๆ ได้ถูกทดสอบในอุโมงค์ลมที่มีความปั่นป่วนต่ำที่ค่าตัวเลขเรย์โนลด์ตั้งแต่ 3000 ถึง 20000
ในงานวิจัยครั้งนี้จะมุ่งเน้นไปที่การวิเคราะห์การสั่นตอบสนองของอุปกรณ์รับแรงลมต่อการไหลผ่านของอากาศ
โดยอุปกรณ์ดังกล่าวถูกออกแบบให้มีเสาทรงกระบอกด้านหน้ายึดติดอยู่กับที่เพื่อขวางการไหลของอากาศ
และมีอุปกรณ์รับแรงลมด้านท้ายเชื่อมเข้ากับบริเวณกึ่งกลางของเสาทรงกระบอกด้านหน้า
ซึ่งอุปกรณ์รับแรงลมด้านท้ายจะประกอบไปด้วยแผ่นอลูมิเนียมที่มีวัตถุรับแรงลมติดอยู่บริเวณปลายของแผ่นอลูมิเนียม
จากผลการทดลองพบว่าการสั่นตอบสนองของอุปกรณ์รับแรงลมด้านท้ายขึ้นอยู่กับทั้งรูปทรงของวัตถุรับแรงลม และความยาวของแผ่นอลูมิเนียมโดยวัตถุรับแรงลมด้านท้ายรูปทรงสามเหลี่ยมด้านเท่ามีค่าอัตราส่วนแอมพลิจูดการสั่นสูงที่สุดที่ค่าความยาวของแผ่นอลูมิเนียมเท่ากับ 160 มิลลิเมตร
นอกจากนี้จากผลการศึกษาเส้นทางการไหลของอากาศผ่านชุดทดสอบอุปกรณ์รับแรงลมด้านท้ายด้วยเทคนิคควันจะพบว่า การสั่นที่รุนแรงจะเกิดขึ้นเมื่อการไหลวนของอากาศเกิดขึ้นบริเวณด้านข้างของอุปกรณ์รับแรงลมด้านท้าย
ในทางกลับกันหากการไหลวนของอากาศเกิดขึ้น ณ บริเวณอื่น เช่น บริเวณด้านหลังของวัตถุรับแรงลมด้านท้าย
จะทำให้เกิดการสั่นตอบสนองเพียงเล็กน้อยหรือว่าไม่เกิดขึ้นเลย
