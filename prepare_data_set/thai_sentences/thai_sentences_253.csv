sentences
งานวิจัยนี้มีวัตถุประสงค์เพื่อศึกษาหาพารามิเตอร์ที่เหมาะสมเพื่อใช้ปรับตั้งเครื่องอัดยางขอบมุ้งลวดด้วยวิธีออกแบบการทดลอง
ซึ่งกระบวนการในการอัดยางขอบมุ้งลวดประสบปัญหาการเกิดของเสียระหว่างปฏิบัติงานและยังผลิตไม่ได้ทันตามความต้องการของลูกค้าเนื่องจากยังไม่สามารถตั้งค่าพารามิเตอร์ที่เหมาะสมในการปรับตั้งเครื่องอัดยางขอบมุ้งลวดได้
จากการวิเคราะห์เพื่อหาสาเหตุของปัญหาพบความผิดพลาดเกิดจาก 3 ปัจจัยหลักที่มีผลกระทบร่วมกันในกระบวนการผลิต คือ ระยะกดที่ 1 ระยะกดที่ 2 และความเร็วของรอบมอเตอร์
จึงทำการออกแบบการทดลองแฟกทอเรียลเต็มรูปแบบ
โดยศึกษาปัจจัยที่สองระดับ บนโปรแกรม Minitab เวอร์ชัน 17
พบว่า ปัจจัยระยะกดที่ 1 ส่งผลกระทบร่วมต่อผลลัพธ์ของการทดลองมากที่สุด
ซึ่งผลจากโปรแกรมแสดงการปรับตั้งค่าที่เหมาะสม คือ ระยะกดที่ 1 ปรับตั้งค่าที่ 12 มิลลิเมตร
ระยะกดที่ 2 ปรับตั้งค่าที่ 11 มิลลิเมตร
และปรับตั้งความเร็วของรอบมอเตอร์ที่ 120 รอบต่อนาที
ซึ่งจากการนำค่าพารามิเตอร์ที่ได้จากการทดลองไปปรับใช้ พบว่า สามารถลดเวลาในกระบวนการอัดยางขอบมุ้งลวดลงได้ คิดเป็น 60%
และยังช่วยลดของเสียลงได้ 30%
"คิดเป็นจำนวนต้นทุนที่ลดลงเท่ากับ 9,580 บาทต่อเดือน หรือ 114,960 บาทต่อปี"
