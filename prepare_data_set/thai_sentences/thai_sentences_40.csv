sentences
โรคออทิสซึมเป็นกลุ่มของโรคที่เกิดจากความผิดปกติในการพัฒนาของระบบประสาทที่ซับซ้อน
ส่งผลให้เกิดความบกพร่องทางด้านการปฏิสัมพันธ์กับสังคมและการสื่อสาร
ทำให้มีความผิดปกติด้านภาษา และการพูด
บางคนไม่พูดเลย
บางคนพูดเลียนแบบ
หรือบางคนพูดภาษาของตนเอง
ทำให้ไม่สามารถสื่อสารความต้องการของตนเองกับผู้อื่นได้
ถึงแม้ว่าโรคออทิสซึมจะยังไม่มีวิธีรักษาให้หายขาด
แต่การบำบัดสามารถช่วยพัฒนาทักษะและการเรียนรู้ให้กับคนกลุ่มนี้
ส่งผลให้ความเป็นอยู่และคุณภาพชีวิตดีขึ้น
ซึ่งในศูนย์วิจัยออทิสติก มหาวิทยาลัยขอนแก่น มีกิจกรรมในการฝึกทักษะการพูดโดยการใช้บัตรคำศัพท์พร้อมรูปภาพ
และให้ความรู้ด้วยหนังสือหรือสไลด์ประกอบการสอน
แต่เด็กไม่ให้ความสนใจในกิจกรรมนี้เท่าที่ควร
จากการสืบค้นวรรณกรรมและงานวิจัยที่เกี่ยวข้องพบว่ามีการบำบัดความบกพร่องทางการสื่อสารโดยใช้แอปพลิเคชันหรือเกมบนอุปกรณ์เคลื่อนที่อย่างแพร่หลาย
การใช้รูปแบบการปฏิสัมพันธ์ที่เหมาะสมจะเป็นกุญแจนำไปสู่ความสำเร็จของการบำบัดนี้
ดังนั้นในงานวิจัยนี้จึงได้นำเสนอเทคนิคการปฏิสัมพันธ์โดยใช้เสียงบนอุปกรณ์เคลื่อนที่สำหรับผู้มีภาวะออทิสซึม
และนำเสนอกรอบการปฏิสัมพันธ์เพื่อเป็นแนวทางให้นักพัฒนาได้ออกแบบแอปพลิเคชันหรือเกมด้วยเทคนิคการปฏิสัมพันธ์ที่เหมาะสมกับการบำบัดความบกพร่องทางการสื่อสาร
โดยที่นักพัฒนาสามารถลดระยะเวลาในการพัฒนาลงด้วยการทำตามกรอบที่นำเสนอในการเลือกการปฏิสัมพันธ์
เพื่อเป็นการยืนยันถึงประสิทธิผล
งานวิจัยนี้จึงได้พัฒนาเกมตัวอย่างชื่อ “Run Animal Run”
เพื่อให้ความรู้โดยใช้สื่อประสมเชิงโต้ตอบ (Interactive multimedia)
และฝึกฝนทักษะการออกเสียงโดยเลือกใช้เทคนิคการปฏิสัมพันธ์จากกรอบการปฏิสัมพันธ์ที่ได้นำเสนอไว้
และนำเกมตัวอย่างนี้ไปทดลองกับอาสาสมัครที่ ศูนย์วิจัยออทิสติก มหาวิทยาลัยขอนแก่น
ผลการทดลองแสดงให้เห็นว่าอาสาสมัครสามารถเรียนรู้ได้ดีขึ้นกว่าวิธีการแบบดั้งเดิม และใช้การปฏิสัมพันธ์ที่ออกแบบในการโต้ตอบกับเกมตัวอย่างได้
โดยช่วยกระตุ้นความสนใจ
พร้อมทั้งพัฒนาทักษะทางด้านภาษาด้วย
