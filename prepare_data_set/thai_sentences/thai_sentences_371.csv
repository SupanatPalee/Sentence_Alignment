sentences
จากภาวะการแข่งขันทางธุรกิจระบบขนถ่ายวัสดุที่สูงขึ้น เมื่อมีกลุ่มธุรกิจต่างชาติที่เข้ามาดำเนินการด้านระบบขนถ่ายวัสดุแบบครบวงจรได้นำอุปกรณ์ขนถ่ายวัสดุแบบเปลี่ยนทิศทางที่มีประสิทธิภาพสูงเข้ามาแข่งขัน
ทำให้ผู้ประกอบการในประเทศไทยต้องเร่งพัฒนาอุปกรณ์ของตนให้มีสมรรถนะทัดเทียมและมีราคาที่สามารถแข่งขันได้
งานวิจัยนี้จึงมีวัตถุประสงค์เพื่อนำเสนอวิธีการลดต้นทุนและเพิ่มคุณค่าในการออกแบบอุปกรณ์ขนถ่ายวัสดุแบบเปลี่ยนทิศทาง
โดยใช้เทคนิควิศวกรรมคุณค่ามาทำการประเมินผลทางด้านประสิทธิภาพและต้นทุน ของอุปกรณ์
โดยมีขั้นตอนการดำเนินงานของเทคนิควิศวกรรมคุณค่าที่สำคัญ 7 ขั้นตอน คือ ขั้นการเลือกโครงการ ขั้นการรวบรวมข้อมูล ขั้นการวิเคราะห์หน้าที่ ขั้นการสร้างสรรค์ความคิด ขั้นการประเมินผล ขั้นการทดสอบพิสูจน์และขั้นเสนอแนะ
จากการใช้เทคนิควิศวกรรมคุณค่าในการดำเนินการปรับปรุงการออกแบบ
ทำให้สามารถ ปรับเปลี่ยนชุดเปลี่ยนทิศทางแนวตั้งฉากใหม่ให้มีจำนวนชิ้นงานลดลงจากเดิม 23 ชิ้น
ทำให้สามารถลดเวลาใน การประกอบลงร้อยละ 25
ทำให้มีน้ำหนักวัสดุโครงสร้างลดลงร้อยละ 10
และทำให้ต้นทุนลดลงร้อยละ 30
โดยมีดัชนีคุณค่าเป็น 1.50
