sentences
บทความวิจัยนี้ได้กล่าวถึงการประเมินผลกระทบสิ่งแวดล้อมจากการจราจรและขนส่งแบบหลายปัจจัยบนโครงข่ายถนนในพื้นที่ศูนย์กลางธุรกิจของเมือง ในเขตผังเมืองรวมเมืองขอนแก่น
"โดยประยุกต์ใช้วิธีแบบจำลองทางคณิตศาสตร์ (Mathematical Model Method, MMM) บูรณาการกับวิธีกระบวนการลำดับชั้นเชิงวิเคราะห์ (Analytic Hierarchy Process, AHP) ในการประเมินค่าดัชนีผลกระทบสิ่งแวดล้อมรวม (Composite Environmental Impact Score, CEIS) ของช่วงถนน 39 ช่วง"
เพื่อประมาณการผลกระทบสิ่งแวดล้อม 3 ปัจจัย ได้แก่ (1) ความเข้มข้นของก๊าซคาร์บอนมอนอกไซด์ (CO)
(2) ค่าระดับเสียงจากการจราจร และ (3) ความเสี่ยงของคนเดินเท้าที่จะเกิดอุบัติเหตุขณะข้ามถนน
เพื่อจัดลำดับความสำคัญของแต่ละช่วงถนนตามระดับของผลกระทบสิ่งแวดล้อมจากการจราจรและขนส่ง ซึ่งสามารถระบุตำแหน่งของบริเวณซึ่งกำลังเผชิญกับปัญหาผลกระทบสิ่งแวดล้อมและบ่งบอกสาเหตุของปัญหาดังกล่าวได้
ผลจากงานวิจัยพบว่าช่วงถนนที่มีค่า CEIS สูง  ได้แก่ ช่วงถนนที่ 9 10 11 และ 12 บนถนนศรีจันทร์
โดยพบว่าค่าระดับเสียงจากการจราจรคือสาเหตุหลักของปัญหาผลกระทบสิ่งแวดล้อมจากการจราจรและขนส่ง ผลจากการประเมินครั้งนี้จะสามารถช่วยผู้ที่มีอำนาจตัดสินใจสามารถจัดการปัญหาผลกระทบสิ่งแวดล้อมจากการจราจรและขนส่งที่เกิดขึ้นในพื้นที่ศึกษาเพื่อนำมาประยุกต์ใช้ในการจัดสรรงบประมาณเพื่อแก้ไขปัญหาได้อย่างตรงประเด็นและมีประสิทธิภาพสูงสุด
