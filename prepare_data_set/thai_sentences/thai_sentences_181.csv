sentences
สถานที่เลี้ยงช้างเป็นแหล่งหนึ่งที่ก่อให้เกิดของเสียปริมาณมหาศาลโดยส่วนใหญ่เกิดจากเศษอาหารช้างและมูลช้างซึ่งสามารถนำมาหมักปุ๋ยแบบไร้อากาศเพื่อให้บรรลุเป้าหมายด้านการจัดการขยะที่สามารถนำไปใช้ประโยชน์และช่วยลดการปลดปล่อยก๊าซเรือนกระจกได้
การศึกษานี้มีวัตถุประสงค์ในการศึกษาดังนี้
1) เพื่อหาสูตรการหมักร่วมที่มีความเหมาะสมจากคุณลักษณะของปุ๋ยหมัก
และ 2) เปรียบเทียบคุณค่าธาตุอาหารหลักของวัสดุหมักแต่ละสูตรที่มีการหมุนเวียนก๊าซชีวภาพที่มาสะสมในถังหมักปุ๋ยกับการหมักแบบไม่มีการหมุนเวียนก๊าซ
โดยทำการแปรเปลี่ยนอัตราส่วนคาร์บอนต่อไนโตรเจน (C:N ratio) เริ่มต้นที่ 30 50 และ 75 ด้วยการคำนวณและเลือกวัสดุหมักที่ทำให้มีค่าเริ่มต้นจากวัสดุหมัก ได้แก่ มูลช้างสด ใบหญ้าเนเปียร์ ลำต้นหญ้าเนเปียร์ ใบสับปะรด เหง้าสับปะรด ฟางข้าว และกากมูลหมัก
ทำการแปรเปลี่ยนรูปแบบการหมุนเวียนก๊าซชีวภาพ (Recirculate biogas; RB)
โดยมีการสะสมก๊าซชีวภาพที่เกิดขึ้นในระบบและไม่มีการสะสมก๊าซชีวภาพ (Non-recirculate biogas; NRB)
ผลการทดลองพบว่าการหมุนเวียนก๊าซชีวภาพและอัตราส่วนคาร์บอนต่อไนโตรเจนซึ่งเกิดจากวัสดุหมักที่แตกต่างกันมีผลต่อลักษณะการเกิดเป็นปุ๋ยหมักที่สมบูรณ์
โดยผลิตภัณฑ์ที่มีค่า C:N เท่ากับ 30 NRB และ 50 RB มีคุณลักษณะผ่านเกณฑ์การเป็นปุ๋ยอินทรีย์ตามมาตรฐานปุ๋ยอินทรีย์ที่กรมวิชาการเกษตรกำหนด
โดยมีค่าธาตุอาหารไนโตรเจนเท่ากับ 1.77 และ 1.64 %wt ฟอสฟอรัส เท่ากับ 1.06 และ 0.62 %as P2O5 และโพแทสเซียมเท่ากับ 4.7 และ 2.1 %wt สำหรับชุดการทดลองที่ C:N 30 NRB และ C:N 50 RB ตามลำดับ
ดังนั้นการทำปุ๋ยหมักแบบไร้อากาศจากของเสียที่เกิดจากการเลี้ยงช้างจึงเป็นการพัฒนาที่ยั่งยืนต่อชุมชนและสามารถทำให้เกิดการจัดการขยะเป็นศูนย์ได้
