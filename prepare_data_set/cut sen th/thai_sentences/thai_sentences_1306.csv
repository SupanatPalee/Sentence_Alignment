sentences
การวิจัยนี้มีวัตถุประสงค์เพื่อศึกษาปัญหาของเงื่อนไขสัญญาจ้างผู้ออกแบบและควบคุมงานก่อสร้างในโครงการก่อสร้างภาครัฐในมุมมองของบริษัทที่ปรึกษาออกแบบและควบคุมงานก่อสร้าง
จากการเก็บข้อมูลโดยแบบสอบถามที่เกี่ยวข้องกับปัญหาของเงื่อนไขสัญญา ระดับความถี่ (Frequency) และระดับผลกระทบ (Impact) จากกลุ่มตัวอย่างที่เป็นผู้บริหารหรือผู้จัดการโครงการจำนวน 30 บริษัท
แล้วนำข้อมูลมาวิเคราะห์สถิติพื้นฐานหาค่าร้อยละ ค่าเฉลี่ย ดัชนีความสำคัญ (Relative Importance Index) และดัชนีความรุนแรง (Severity Index) ของปัญหา
ผลการวิเคราะห์ดัชนีความรุนแรงและจัดอันดับพบประเด็นปัญหาเงื่อนไขสัญญา 5 อันดับแรกเรียงจากมากไปน้อย ดังนี้
1. ปัญหาสัญญาไม่ระบุสิทธิที่ชัดเจนในการรับค่าจ้างและแนวทางการคำนวณค่าชดเชยแก่ที่ปรึกษาฯ ในกรณีที่โครงการก่อสร้างล่าช้ากว่ากำหนด
2. ปัญหาสัญญาไม่ระบุแนวทางการจ่ายค่าจ้างแก่ที่ปรึกษาฯ
กรณีเกิดการเปลี่ยนแปลงขอบเขตงาน
3. ปัญหาสัญญาขาดข้อกำหนดเกี่ยวกับการเรียกร้องค่าเสียหายโดยฝ่ายที่ปรึกษาฯ
4. ปัญหาสัญญาไม่ระบุระยะเวลาการพิจารณาอนุมัติเรื่องต่างๆ ของผู้ว่าจ้างที่ชัดเจน
และ 5. ปัญหาความไม่ชัดเจนเกี่ยวกับความหมายของงานพิเศษและการแก้ไขงาน
