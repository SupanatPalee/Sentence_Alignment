sentences
งานวิจัยนี้มีวัตถุประสงค์เพื่อประยุกต์ใช้แบบจำลองข้อมูลการไหลในข่ายงานมาจำลองเส้นทางการผลิตและหาอัตราการไหลสูงสุดของกระบวนการผลิตผ้าเบรกทั้งระบบ
บริษัทกรณีศึกษาเป็นโรงงานผลิตและจำหน่ายผ้าเบรกสำหรับรถยนต์
โดยมีผลิตภัณฑ์ที่หลากหลายและมีจำนวนรุ่นผ้าเบรกมากกว่า 400 รุ่น
มีกระบวนการผลิตหลักๆ 20 กระบวนการและมีเครื่องจักรที่ใช้ในการผลิต 46 เครื่อง
อย่างไรก็ตามทุกๆ ผลิตภัณฑ์ไม่ได้ผ่านขั้นตอนการผลิตในทุกกระบวนการทำให้มีรูปแบบในการผลิตมากถึง 14 รูปแบบ
ซึ่งยากต่อการวางแผนการผลิตและการวิเคราะห์กำลังการผลิตของระบบ
ส่งผลให้เกิดการใช้เครื่องจักรที่ไม่เต็มประสิทธิภาพสูญเสียโอกาสในการผลิต
รวมไปถึงส่งผลกระทบต่อค่าใช้จ่ายของแผนการเพิ่มกำลังการผลิตในอนาคตที่อาจสูงมากขึ้น
วิธีการวิจัยเริ่มจากการศึกษาและเก็บข้อมูลของบริษัท
จากนั้นใช้การวิเคราะห์แบบเอบีซีมาเลือกตัวแทนผลิตภัณฑ์เพื่อเก็บข้อมูล
และประยุกต์ใช้ขั้นตอนวิธีเลเบลและวิธีขยายในการหาอัตราการไหลสูงสุด
โดยแทนเครื่องจักรด้วยเส้นเชื่อมและแทนกระบวนการผลิตในแต่ละกระบวนการด้วยโหนดตั้งแต่กระบวนการผลิตแรกไปจนถึงกระบวนการสุดท้าย ตามลำดับ
ผลการวิจัยพบว่า
"บริษัทสามารถผลิตผ้าเบรกได้สูงสุด 25,880 ชิ้นต่อวัน"
และเมื่อทำการเปรียบเทียบกับยอดการผลิตจริงเฉลี่ยต่อวันแล้วพบว่า
"บริษัทสามารถเพิ่มประสิทธิภาพในการผลิตได้อีก 1,375 ชิ้นต่อวันหรือคิดเป็น 5.6 %"
รวมไปถึงทราบอัตราการใช้งานเครื่องจักรในแต่ละกระบวนการอีกด้วย
แบบจำลองนี้ช่วยให้บริษัทวิเคราะห์กำลังการผลิตของระบบได้อย่างแม่นยำและใช้เป็นข้อมูลในการวางแผนการผลิต การเพิ่มกำลังการผลิต และแผนการบำรุงรักษาเครื่องจักรเพื่อเพิ่มประสิทธิภาพของแต่ละกระบวนการผลิตได้
