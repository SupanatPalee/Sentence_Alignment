sentences
บทความวิจัยนี้ได้นำเสนอแบบจำลองทางคณิตศาสตร์ของอุณหภูมิภายในเตาอบพลังงานแสงอาทิตย์ชนิดการพาความร้อนแบบธรรมชาติ
ซึ่งจะแสดงอยู่ในรูปของสมการเชิงอนุพันธ์ย่อยอันดับสอง
การจำลองผลด้วยคอมพิวเตอร์ได้ใช้วิธีไฟไนท์อิลลิเมนต์แบบ 3 มิติ ซึ่งพัฒนาขึ้นเองด้วยโปรแกรม MATLAB
พร้อมแสดงผลทางกราฟิกของอุณหภูมิที่เกิดขึ้นภายในเตาอบพลังงานแสงอาทิตย์ชนิดการพาความร้อนแบบธรรมชาติ
รวมทั้งประยุกต์ใช้การประมาณค่าแบบย้อนหลังที่ขึ้นกับเวลา ซึ่งพิจารณาฉนวนที่แตกต่างกัน 3 ชนิด คือ ฉนวนโพลียูริเทน ฉนวนโพลีสไตรีน และฉนวนใยแก้ว
โดยได้ศึกษาการกระจายตัวอุณหภูมิภายในเตาอบพลังงานแสงอาทิตย์ชนิดการพาความร้อนแบบธรรมชาติ
เมื่อเปลี่ยนชนิดของฉนวน
และทำการวิเคราะห์สมรรถนะของฉนวนที่ส่งผลต่อการกระจายตัวของอุณหภูมิภายในอาหารและเตาอบพลังงานแสงอาทิตย์ชนิดการพาความร้อนแบบธรรมชาติ
พบว่าการเลือกใช้ฉนวนโพลียูริเทนทำให้อุณหภูมิภายในอาหารเท่ากับ 64.92 ˚C และภายในเตาอบพลังงานแสงอาทิตย์ชนิดการพาความร้อนแบบธรรมชาติเท่ากับ 61.80 ˚C ซึ่งมีค่าสูงที่สุด
เมื่อเปรียบเทียบกับฉนวนโพลีสไตรีนและฉนวนใยแก้ว
