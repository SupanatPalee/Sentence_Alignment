sentences
เนื่องด้วยประเทศไทยประสบปัญหาน้ำหลากและน้ำท่วมอยู่เป็นประจำ
แต่ในปัจจุบันข้อมูลของเขื่อนป้องกันตลิ่งที่เป็นสาธารณะยังไม่สมบูรณ์นัก
ทำให้การนำไปใช้บริหารจัดการน้ำยังไม่มีประสิทธิภาพเท่าที่ควร
ผู้ทำการศึกษาจึงเห็นความสำคัญของการรวบรวมและศึกษารูปแบบเขื่อนป้องกันตลิ่งและโครงการเขื่อนป้องกันตลิ่งเพื่อจัดทำฐานข้อมูลที่เป็นประโยชน์ต่อสาธารณะ
การศึกษาแบ่งเป็น 2 ส่วนคือ (1) การรวบรวมรูปแบบเขื่อนป้องกันตลิ่งที่ออกแบบโดยกรมโยธาธิการและผังเมืองทั้งหมดทั้งจากส่วนกลางและส่วนภูมิภาคเข้าไว้ด้วยกัน
แล้วทำการศึกษาเพื่อจัดประเภท
และ (2) การรวบรวมข้อมูลโครงการเขื่อนป้องกันตลิ่งของกรมโยธาธิการและผังเมืองที่สร้างแล้วเสร็จในเขตจังหวัดพระนครศรีอยุธยา
เพื่อสร้างฐานข้อมูลที่พร้อมนำไปใช้งานได้ทันที
ผลการศึกษาสรุปได้ว่า (1) เขื่อนป้องกันตลิ่งมีทั้งสิ้น 51 รูปแบบ เมื่อนำมาพิจารณาโดยใช้ลักษณะทางกายภาพและโครงสร้างทางวิศวกรรมเป็นหลัก สามารถแบ่งได้เป็น 2 กลุ่มใหญ่ได้แก่ เขื่อนป้องกันตลิ่งแนวลาด และเขื่อนป้องกันตลิ่งแนวตั้ง อีกทั้งสามารถแบ่งย่อยเขื่อนป้องกันตลิ่งแนวลาดได้เป็น 9 ประเภท 17 รูปแบบ และเขื่อนป้องกันตลิ่งแนวตั้งแบ่งย่อยได้เป็น 11 ประเภท 34 รูปแบบ
จากนั้นจัดทำรายละเอียดประกอบได้แก่ รูปตัดเขื่อน รายละเอียดของสันเขื่อน ส่วนป้องกันการกัดเซาะ และ ฐานเขื่อน
และ (2) โครงการเขื่อนป้องกันตลิ่งมีทั้งสิ้นจำนวน 58 โครงการ
ข้อมูลที่รวบรวมได้แก่ ตำแหน่งที่ตั้งโครงการ ละติจูด ลองจิจูด ความยาวของเขื่อน ความยาวเสาเข็มที่ใช้ในโครงการ ปีที่เริ่มดำเนินการ ปีที่แล้วเสร็จ และ ชื่อรูปแบบของเขื่อนป้องกันตลิ่งที่ได้จัดประเภทไว้แล้ว ข้อมูลที่รวบรวมได้ถูกนำมาสร้างฐานข้อมูลสำหรับให้หน่วยงานที่ทำงานเกี่ยวข้องกับการบริหารจัดการน้ำและผู้ที่สนใจสามารถเข้าถึงข้อมูลได้ง่ายและมีประสิทธิภาพ
