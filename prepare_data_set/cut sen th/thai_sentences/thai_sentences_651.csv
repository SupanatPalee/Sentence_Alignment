sentences
บทความนี้นำเสนอหลักการสร้างเสถียรภาพสำหรับวงจรเรียงกระแสสามเฟสแบบบริดจ์ที่มีโหลดเป็นวงจรแปลงผันกำลังแบบบัคก์
วงจรแปลงผันที่มีการควบคุมดังกล่าวจะมีพฤติกรรมเป็นโหลดกำลังไฟฟ้าคงตัว
ซึ่งส่งผลต่อเสถียรภาพของระบบไฟฟ้า
การขาดเสถียรภาพอาจจะส่งผลทำให้อุปกรณ์ไฟฟ้าในระบบไฟฟ้าเกิดความเสียหาย
และอาจลดสมรรถนะการทำงานของระบบควบคุม
ดังนั้นจึงมีความจำเป็นในการศึกษาการสร้างเสถียรภาพด้วยวิธีอาร์วีซี (Refference-Voltage-Based Active Compensator : RVC) ซึ่งเป็นหนึ่งในวิธีการสร้างสัญญาณชดเชยไปยังส่วนการควบคุมของโหลดเพื่อทำให้ระบบไฟฟ้ากลับมามีเสถียรภาพ
ซึ่งเหมาะสำหรับระบบไฟฟ้าที่ไม่สามารถควบคุมแรงดันบัสดีซีได้
จากการศึกษาผ่านทางแบบจำลองทางคณิตศาสตร์ของระบบที่มีการบรรเทาการขาดเสถียรภาพด้วยวิธีอาร์วีซี
เพื่อนำมาวิเคราะห์เสถียรภาพด้วยทฤษฎีค่าเจาะจง
และยืนยันผลผ่านทางการจำลองสถานการณ์ด้วยชุดบล็อกกำลังไฟฟ้าด้วยโปรแกรม MATLAB
พบว่าการสร้างเสถียรภาพด้วยวิธีอาร์วีซีที่ได้นำเสนอในบทความนี้สามารถทำให้ระบบที่ขาดเสถียรภาพเนื่องจากโหลดกำลังไฟฟ้าคงตัวกลับมามีเสถียรภาพได้ตลอดย่านการทำงาน
