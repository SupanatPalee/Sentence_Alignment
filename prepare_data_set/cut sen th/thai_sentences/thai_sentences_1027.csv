sentences
งานวิจัยนี้ได้ทำการศึกษาโซ่อุปทานการผลิตเมล่อนของสวนเมล่อนไฮโดรกรีนฟาร์ม
เริ่มตั้งแต่กระบวนการจัดหาวัตถุดิบ การเพาะปลูก การดูแลรักษา การเก็บเกี่ยว ไปจนถึงกระบวนการขนส่งและการจัดจำหน่ายผลผลิตของสวน
ผู้วิจัยยังได้ทำการประเมินศักยภาพของสวนโดยใช้ SWOT Analysis และวิเคราะห์กิจกรรมต่างๆในห่วงโซ่คุณค่า (Value Chain)
เพื่อหาแนวทางในการพัฒนาและเพิ่มประสิทธิภาพในการดำเนินงาน
ผลจากการวิจัยพบว่า ทางสวนมีกระบวนการควบคุมคุณภาพของผลผลิตได้ดี
ผ่านการรับรองมาตรฐาน GAP
ผลผลิตของสวนเป็นที่ต้องการของตลาดอย่างมาก
แต่เนื่องจากสวนตั้งอยู่ไกลกับตลาด
จึงทำให้ต้องเสียต้นทุนในการขนส่งสูง
นอกจากนี้ทางสวนยังขาดการวางแผนการผลิตให้สอดคล้องกับความต้องการของตลาดและขาดพนักงานที่มีทักษะและความรู้ในด้านเทคโนโลยีใหม่ๆ  ในการจำหน่าย
สวนเมล่อนควรหาแหล่งตลาดใหม่ๆ ที่อยู่ใกล้สวน
เพื่อช่วยระบายผลผลิต
ลดความเสี่ยงจากผลผลิตเน่าเสียและลดการขนส่งในระยะทางไกลๆโดยไม่จำเป็น
ทางสวนควรนำเทคโนโลยีเข้ามาช่วยในการจดบันทึก ติดตามและวางแผนการผลิต
เพื่อให้สามารถวางแผนการผลิตได้สอดคล้องกับความต้องการและเกิดความสะดวกรวดเร็วในการทำงาน
นอกจากนี้ควรจัดวางโครงสร้างองค์กรให้เป็นสัดส่วนและชัดเจน
และจัดฝึกอบรมเพื่อเพิ่มทักษะและความรู้แก่พนักงานประจำในการดูแลสวน
