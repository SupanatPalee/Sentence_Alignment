sentences
งานนี้มีวัตถุประสงค์เพื่อพัฒนาวัสดุเชิงประกอบชีวภาพจากกลูเตนข้าวสาลีโดยการใช้เส้นใยปาล์มน้ำมันเป็นสารเสริมแรงเพื่อให้มีความเหมาะสมกับการนำไปใช้งานบรรจุภัณฑ์แบบใช้ครั้งเดียว
เนื่องจากทั้งกลูเตนและเส้นใยปาล์มเป็นวัสดุที่สามารถย่อยสลายได้ด้วยวิธีทางชีวภาพ
สำหรับขั้นตอนการเตรียมชิ้นงานทดสอบ กลูเตนจากข้าวสาลีถูกผสมกับเส้นใยปาล์มน้ำมันด้วยเครื่องผสมระบบปิดและขึ้นรูปชิ้นงานทดสอบโดยใช้เครื่องอัดด้วยความดัน
ผลของปริมาณเส้นใยปาล์มน้ำมันที่ถูกปรับเปลี่ยน ตั้งแต่ 0 – 15%โดยน้ำหนัก ถูกประเมินด้วยการทดสอบแรงดึง แรงกระแทก การหาค่าอุณหภูมิการเปลี่ยนสถานะคล้ายแก้ว การดูดซับน้ำ และการตรวจสอบทางสัณฐานวิทยา กลีเซอรอล ปริมาณ 30%โดยน้ำหนักของกลูเตนถูกใช้เป็นสารพลาสติไซเซอร์
ผลการทดลอง พบว่า
การเพิ่มปริมาณเส้นใยปาล์มมีผลทำให้ค่ามอดุลัสความต้านทานแรงดึง ค่าความต้านทานแรงดึงสูงสุด ค่าความต้านทานแรงกระแทก และค่าอุณหภูมิการเปลี่ยนสถานะคล้ายแก้วมีแนวโน้มเพิ่มสูงขึ้น
ในขณะที่ค่าเปอร์เซ็นต์การยืดตัว ณ จุดขาดมีแนวโน้มลดลง เส้นใยปาล์มมีประสิทธิภาพในการเสริมแรงให้กับกลูเตนเนื่องจากพันธะไฮโดรเจนที่เกิดขึ้นระหว่างหมู่ไฮดรอกซิลของเส้นใยปาล์มน้ำมันกับพันธะเปปไทด์ของกลูเตนจากข้าวสาลี การมีอยู่ของเส้นใยปาล์มน้ำมันในวัสดุเชิงประกอบชีวภาพจากกลูเตนข้าวสาลีช่วยขัดขวางการดูดซับน้ำให้มีปริมาณลดลง วัสดุเชิงประกอบชีวภาพจากกลูเตนข้าวสาลีที่มีการเติมเส้นใยปาล์มน้ำมัน
15%
โดยน้ำหนักเป็นสูตรที่ดีที่สุดเมื่อพิจารณาจากสมบัติที่เปลี่ยนแปลงไป
