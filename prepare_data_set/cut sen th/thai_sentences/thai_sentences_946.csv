sentences
การวิจัยนี้มีจุดประสงค์เพื่อหาวิธีการตัดเหล็กเสริมให้มีเศษเหล็กน้อยที่สุดในการผลิตกำแพงกันดินคอนกรีตหล่อสำเร็จรูปตัวแอล ที่มีความหนา 0.15 เมตร กว้าง 1.20 เมตร สูง 1.40 เมตร   ความยาว 1.00 เมตร
กำแพงกันดินแต่ละแท่งประกอบด้วยเหล็กเส้นกลม RB 6 มิลลิเมตร ยาว 0.95 เมตร จำนวน 22 ท่อน ยาว 2.50 เมตร จำนวน 5 ท่อน และเหล็กข้ออ้อย DB 10 มิลลิเมตร ยาว 2.70 เมตร จำนวน 5 ท่อน
จากการศึกษาการผลิตกำแพงกันดินจำนวน 1 ถึง 200 แท่ง ผู้วิจัยได้สร้างตัวแบบคณิตศาสตร์กำหนดการเชิงเส้นจำนวนเต็มได้ 1 ตัวแบบสำหรับการตัดเหล็กเส้นกลม RB 6 มิลลิเมตร ความยาวมาตรฐาน 10 เมตร และ 1 ตัวแบบสำหรับการตัดเหล็กข้ออ้อย DB10 มิลลิเมตร ที่มีความยาวมาตรฐานทั้ง 10 เมตร และ 12 เมตร
ผู้วิจัยพบว่ามี 2 วิธีในการตัดเหล็กเส้นกลม RB 6 มิลลิเมตร ความยาวมาตรฐาน 10 เมตร ให้ได้เหล็กยาว 0.95 เมตร และ 2.50 เมตร ตามต้องการ มีผลให้เกิดปริมาณเศษเหล็กร้อยละ 3.29
และมี 1 วิธีในการตัดเหล็กข้ออ้อย DB 10 มิลลิเมตรความยาวมาตรฐาน 12 เมตร ให้ได้เหล็กยาว 2.70 เมตร ตามต้องการ
มีผลให้เกิดปริมาณเศษเหล็กร้อยละ 11.11 ซึ่งเป็นปริมาณเศษเหล็กน้อยที่สุดเมื่อมีการผลิตกำแพงกันดินเพิ่มขึ้นทุก 20 แท่ง (20 40 60 80 100 120 140 160 180 และ 200 แท่ง)
ผู้วิจัยได้จัดทำคู่มือวิธีการตัดเหล็กซึ่งลดปริมาณเศษเหล็กน้อยที่สุดในการผลิตกำแพงกันดินหล่อสำเร็จรูปตัวแอล
และส่งให้ผู้ผลิตใช้งานเพื่อลดปริมาณเศษวัสดุในโรงงาน
ผู้ผลิตได้นำไปใช้ในการจัดซื้อวัตถุดิบและการทำแผนปฏิบัติงาน
ผลที่ได้แสดงว่าปริมาณเศษเหล็กลดลงมากกว่าเดิมที่เคยบริหารจัดการในอดีต
