sentences
งานวิจัยนี้มีวัตถุประสงค์เพื่อ 1) ศึกษาปัญหาและอุปสรรคในการบริหารทรัพยากรอาคาร
2) เสนอแนวทางการบริหารทรัพยากรอาคารสู่การพัฒนาอย่างยั่งยืน
เก็บข้อมูลโดยการสัมภาษณ์เชิงลึกผู้รับผิดชอบด้านการบริหารทรัพยากรอาคารของมหาวิทยาลัยเกษตรศาสตร์ 6 ท่าน
และเก็บข้อมูลอาคารตัวอย่างที่มีอายุการใช้งาน 10 ปีขึ้นไป
โดยการสัมภาษณ์ผู้ดูแลอาคาร 5 อาคาร ใน 4 ส่วน คือ การวางแผนยุทธศาสตร์องค์กร การบริหารจัดการอาคารสิ่งปลูกสร้าง การจัดการโครงการก่อสร้าง และการบริหารจัดการพื้นที่และบำรุงรักษาขณะใช้งาน ร่วมกับการศึกษาแผนยุทธศาสตร์ แผนปฏิบัติราชการ 4 ปี แผนปฏิบัติราชการรายปี
และรายงานงบประมาณประจำปีของมหาวิทยาลัยเกษตรศาสตร์ พบถึงปัญหาที่ส่งผลให้มหาวิทยาลัยเกษตรศาสตร์ยังไม่สามารถบริหารจัดการทรัพยากรอาคารได้อย่างยั่งยืน 2 ส่วน ส่วนแรก
การบริหารจัดการอาคารสิ่งปลูกสร้าง คือ ไม่มีการประเมินประโยชน์ของพื้นที่ใช้สอย
ไม่มีการจำแนก และจัดลำดับความสำคัญของการอนุมัติโครงการ
ไม่มีนโยบายการจัดทำแบบประเมินสภาพอาคารที่ใช้สำหรับอ้างอิงในการจัดทำงบประมาณการปรับปรุงสิ่งก่อสร้าง
และส่วนที่สอง การบริหารจัดการพื้นที่และบำรุงรักษาขณะใช้งาน
ในด้านของการวางแผนการใช้พื้นที่ ยังไม่มีการประเมินประโยชน์ของการขอพื้นที่ที่เพิ่มขึ้น
ไม่มีฐานข้อมูลกลางด้านพื้นที่ เช่น อัตราการว่างของพื้นที่ ความต่อเนื่องเชื่อมโยงของพื้นที่
เพื่อแสดงภาพรวมพื้นที่ของมหาวิทยาลัยในการจัดสรรพื้นที่ให้เกิดประสิทธิภาพสูงสุด
