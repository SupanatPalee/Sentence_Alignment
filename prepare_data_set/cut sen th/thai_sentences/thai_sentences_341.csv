sentences
ปัญหาการจัดการทรัพยากรแรงงานและเครื่องจักรที่ไม่เหมาะสมส่งผลให้กระบวนการผลิตสับปะรดบรรจุถุงรีทอร์ทเพาช์ของบริษัทกรณีศึกษาไม่สามารถดำเนินไปได้อย่างเกิดประสิทธิภาพสูงสุด
โดยการทำงานที่ขาดประสิทธิภาพของแรงงานนั้นทำให้สถานประกอบการไม่สามารถทำการผลิตสับปะรดบรรจุถุงรีทอร์ทเพาช์ได้ตามจำนวนที่ต้องการ
การจัดการที่ขาดประสิทธิภาพส่งผลให้เกิดการจ้างงานล่วงเวลาซึ่งนำไปสู่ต้นทุนในการผลิตนั้นเพิ่มสูงขึ้น
บทความนี้จึงศึกษาวิธีการทำงานของกระบวนการผลิตสับปะรดบรรจุถุงรีทอร์ทเพาช์
โดยแบบจำลองสถานการณ์ด้วยโปรแกรมอารีน่าได้ถูกสร้างขึ้นเพื่อช่วยให้เห็นภาพรวมของกระบวนการผลิตในปัจจุบัน
แบบจำลองสถานการณ์จะช่วยให้ทราบปัญหาที่เกิดขึ้นและสามารถนำไปวิเคราะห์หาแนวทางในการปรับปรุงแก้ไขให้กระบวนการทำงานมีความเหมาะสมและสามารถดำเนินไปอย่างมีประสิทธิภาพมากขึ้น
ในการปรับปรุงประสิทธิภาพคณะผู้วิจัยได้ได้มุ่งเน้นไปที่การเพิ่มจำนวนแรงงานและเครื่องจักรให้สถานีงานที่เป็นคอขวดเพื่อให้ได้อัตราผลผลิตสับปะรดบรรจุถุงตามเป้าหมาย
และการลดจำนวนแรงงานในสถานีงานที่มีอัตราการผลิตมากกว่าสถานีงานที่เป็นคอขวดของระบบ
ซึ่งแบบจำลองที่นำเสนอแบ่งออกเป็น 6 แบบจำลองย่อย
พบว่าผลที่ได้จากแบบจำลองสถานการณ์ M4 เป็นแบบจำลองที่มีความเหมาะสมมากที่สุด
เนื่องจากเป็นแบบจำลองที่จะช่วยให้ได้ผลผลิตตามที่ต้องการ
อีกทั้งยังสามารถลดจำนวนแรงงานที่ใช้ในกระบวนการผลิตได้ถึง 6 คน หรือคิดเป็นร้อยละ 8.33 ของจำนวนแรงงานในกระบวนการผลิตนี้
จากการวิเคราะห์เพื่อการปรับปรุงกระบวนการทำงานที่ได้จากแบบจำลองสถานการณ์นี้จะช่วยให้บริษัทสามารถเห็นผลกระทบที่จะเกิดขึ้นและเป็นเครื่องมือในการตัดสินใจเพื่อวางแผนการผลิตสับปะรดบรรจุถุงให้ได้ในจำนวนที่บริษัทตั้งเป้าไว้ด้วยเวลาการทำงานที่น้อยลง การจัดการที่ดีขึ้นนี้จะช่วยให้ประสิทธิภาพในการทำงานของแรงงานและเครื่องจักรที่เพิ่มสูงขึ้นด้วย
