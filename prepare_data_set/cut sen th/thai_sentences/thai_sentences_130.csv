sentences
ปัญหาที่พบมากในกระบวนการประกอบชุดหัวอ่าน/เขียนฮาร์ดดิสก์ไดรฟ์ในปัจจุบัน คือ ชิ้นส่วนแผ่นเพียโซอิเล็กทริกขนาดเล็กที่มีคุณสมบัติแข็งแต่เปราะเกิดการแตกร้าวได้ง่าย
วัตถุประสงค์ของงานวิจัยนี้คือการทำนายพฤติกรรมภายใต้ภาวะการชนกระแทกของแบบจำลองชุดหัวอ่าน/เขียนข้อมูลที่มีแผ่นเพียโซอิเล็กทริกติดตั้งอยู่
ซึ่งผู้วิจัยพบว่าแผ่นเพียโซอิเล็กทริกเกิดความเสียหายในขั้นตอนการติดตั้งชุดหัวอ่านเข้ากับอุปกรณ์รองรับ
งานวิจัยนี้ได้ทำการสร้างแบบจำลองไฟไนต์เอลิเมนต์ของชุดหัวอ่าน/เขียนข้อมูลด้วยวัสดุเหล็กกล้าไร้สนิม (Stainless Steel) และเพียโซอิเล็กทริก (PZT)
จากนั้นทำการเทียบแรงกดบนชิ้นงานเป็นความเร็วในการชนกระแทกที่ช่วงความเร็ว 8.4-9.2 m/s
และวิเคราะห์ด้วยวิธีพลศาสตร์แบบชัดแจ้งในขณะที่ชุดหัวอ่าน/เขียนข้อมูลกระแทกกับฐานรองรับที่ไม่เสียรูป
ลักษณะของชุดหัวอ่าน/เขียนสามารถเคลื่อนตัวได้อิสระในแนวดิ่ง (แกน Z)
"แต่ไม่สามารถเคลื่อนตัวได้ในระนาบ (แกน X, Y)"
หลังจากวิเคราะห์จะเป็นการตรวจสอบผลการเสียรูป (Deformation) และความเค้น (Von Mises Stress) ของแบบจำลอง
ผลการวิเคราะห์สามารถแสดงพฤติกรรมการแกว่งของหัวอ่าน/เขียนข้อมูลได้สมจริง
และแสดงให้เห็นว่าความเค้น Von Mises สูงสุดในแผ่นเพียโซอิเล็กทริกเกิดจากการกระแทกและเกิดขึ้นก่อนที่หัวอ่าน/เขียนข้อมูลจะมีระยะการแกว่งตัวสูงสุด
จึงควรวิเคราะห์แบบจำลองโดยใช้การคำนวณแบบพลศาสตร์
ความเร็วในการชนกระแทกเป็นปัจจัยที่มีอิทธิพลต่อความเค้นที่เกิดขึ้น
ดังจะเห็นได้จากความเค้น Von Mises สูงสุดในแผ่นเพียโซอิเล็กทริกมีค่า 135.74-154.61 MPa
โดยค่าความเค้นจะสูงขึ้นตามค่าความเร็วชนกระแทกที่สูงขึ้น
อย่างไรก็ดีการวิเคราะห์ทำนายว่าแผ่นเพียโซอิเล็กทริกเกิดความเสียหายทุกค่าความเร็วชนกระแทกซึ่งไม่สอดคล้องกับผลการทดสอบจริง และการเสียรูปของแผ่นเพียโซอิเล็กทริกจากการวิเคราะห์ยังมีค่าสูงเกินจริง
ผู้วิจัยเชื่อว่าสามารถปรับปรุงการวิเคราะห์ส่วนนี้ได้โดยการทดสอบวัดสมบัติทางกลและเกณฑ์ความเสียหายของวัสดุเพียโซอิเล็กทริกที่ใช้จริงและนำค่ามาใช้ในการสร้างแบบจำลองไฟไนต์เอลิเมนต์ ผลการศึกษาที่ได้จากงานวิจัยนี้สามารถใช้เป็นแนวทางในการปรับปรุงกระบวนการประกอบชุดหัวอ่าน/เขียนข้อมูลเพื่อลดปริมาณชิ้นงานที่เสียหายได้ คำสำคัญ ชุดหัวอ่าน/เขียนฮาร์ดดิสก์ไดรฟ์ วัสดุเพียโซอิเล็กทริก การกระแทก การวิเคราะห์ด้วยวิธีไฟไนต์เอลิเมนต์ พลศาสตร์แบบชัดแจ้ง
