sentences
บทความนี้นำเสนอภาพรวมของพฤติกรรมการจัดการขยะและปัจจัยที่มีผลต่อการจัดการขยะของนักศึกษาระดับปริญญาตรีในมหาวิทยาลัยธรรมศาสตร์
การเก็บข้อมูลกระทำโดยใช้แบบสอบถามจำนวน 265 ตัวอย่าง
วิธีการวิเคราะห์ใช้ค่าร้อยละ ค่าเฉลี่ย t-test การวิเคราะห์ความแปรปรวน และวิธี Least Significant Different
ผลการศึกษาแสดงให้เห็นว่านักศึกษาส่วนมากมีความรู้ในด้านการจัดการขยะโดยรวมอยู่ในระดับที่ดี
เมื่อพิจารณาเฉพาะด้านพบว่าผู้ตอบแบบสอบถามมีการคัดแยกขยะ การนำกลับใปใช้ซ้ำ การรีไซเคิล การหลีกเลี่ยงวัสดุอันตราย และการซ่อมแซม อยู่ในระดับปานกลาง
แต่มีพฤติกรรมลดการสร้างขยะอยู่ในระดับค่อนข้างดี
จากการทดสอบสมมุติฐานพบว่าพฤติกรรมการจัดการขยะของเพศชายและเพศหญิงไม่มีความแตกต่างกันอย่างมีนัยสำคัญยกเว้นในด้านการรีไซเคิล
โดยผู้หญิงมีพฤติกรรมการรีไซเคิลมากกว่าผู้ชาย
เมื่อพิจารณาตามสาขาที่เรียนพบว่านักศึกษาในสายสังคมศาสตร์มีพฤติกรรมลดการสร้างขยะมากกว่านักศึกษาในสายวิทยาศาสตร์และเทคโนโลยี นักศึกษาชั้นปีที่ 5 หรือสูงกว่ามีพฤติกรรมการจัดการขยะต่ำกว่ากลุ่มอื่นๆอย่างมีนัยสำคัญ
นอกจากนี้ชนิดของที่พักอาศัยยังมีผลต่อพฤติกรรมการจัดการขยะ
จากการศึกษาพบว่านักศึกษาที่พักอาศัยที่บ้านมีพฤติกรรมการจัดการขยะมากกว่าผู้ที่อาศัยในหอพักของมหาวิทยาลัยและหอพักใกล้เคียงอย่างชัดเจน ในส่วนของอิทธิพลของความรู้การจัดการขยะที่มีต่อพฤติกรรม
พบว่าความรู้ไม่มีผลต่อพฤติกรรมด้านการคัดแยก การลด และการรีไซเคิล
ดังนั้นจึงสามารถกล่าวได้ว่าพฤติกรรมเหล่านี้สามารถสร้างขึ้นได้ด้วยวิธีการระยะสั้น เช่น การจัดให้มีถังคัดแยก
อย่างไรก็ตามพฤติกรรมที่ได้รับอิทธิพลจากความรู้ในการจัดการขยะ คือ การนำไปใช้ใหม่ การซ่อมแซม และการหลีกเลี่ยงวัสดุอันตราย
ดังนั้นพฤติกรรมเหล่านี้จึงควรได้รับการกระตุ้นด้วยการรณรงค์และให้ความรู้เป็นสำคัญ
