sentences
บทความนี้นำเสนอการปรับปรุงสมรรถนะการตรวจจับฮาร์มอนิกด้วยวิธีฟูริเยร์เอสดี (SDF)
เพื่อใช้คำนวณหากระแสอ้างอิงของวงจรกรองกำลังแอกทีฟแบบขนานในระบบไฟฟ้ากำลังหนึ่งเฟส
โดยการปรับปรุงดังกล่าวจะประยุกต์ใช้วิธีการตรวจจับแรงดันลำดับเฟสบวกมูลฐาน (PSVD) ร่วมกับวิธีฟูริเยร์เอสดีเพื่อเพิ่มความถูกต้องในการคำนวณกระแสอ้างอิงในกรณีที่แรงดันที่แหล่งจ่ายมีความเพี้ยนของรูปคลื่น
โดยทั้งนี้มีวัตถุประสงค์เพื่อเพิ่มประสิทธิผลการกำจัดฮาร์มอนิกสำหรับระบบไฟฟ้ากำลังหนึ่งเฟส
การทดสอบสมรรถนะการตรวจจับฮาร์มอนิกจะใช้เทคนิคการจำลองสถานการณ์แบบฮาร์ดแวร์ในลูปที่ใช้โปรแกรม Simulink ร่วมกับบอร์ด DSP รุ่น Experimenter Kit
เพื่อจำลองผลระบบกำจัดฮาร์มอนิก
โดยการจำลองดังกล่าวจะแบ่งออกเป็น 2 กรณี ได้แก่
กรณีแรงดันที่แหล่งจ่ายเป็นรูปคลื่นไซน์บริสุทธิ์
และกรณีแรงดันที่แหล่งจ่ายมีความเพี้ยนของรูปคลื่นเนื่องจากมีฮาร์มอนิกปะปน
ผลการจำลองสถานการณ์แสดงให้เห็นว่าการตรวจจับฮาร์มอนิกด้วยวิธีฟูริเยร์เอสดีร่วมกับการตรวจจับแรงดันลำดับเฟสบวกมูลฐาน (SDF + PSVD) สามารถให้ค่าเปอร์เซ็นต์ความเพี้ยนฮาร์มอนิกรวม (%THD) ของกระแสที่แหล่งจ่ายภายหลังการชดเชยลดลงโดยในกรณีที่แรงดันที่แหล่งจ่ายเป็นรูปไซน์มีค่าเท่ากับ 3.07%
และในกรณีที่แรงดันที่แหล่งจ่ายมีความเพี้ยนของรูปคลื่นมีค่าเท่ากับ 2.00% ซึ่งมีค่าน้อยกว่าเมื่อเปรียบเทียบกับการใช้เฉพาะวิธีฟูริเยร์เอสดี (SDF) และวิธีการตรวจจับซิงโครนัส (SD)
จากผลดังกล่าวยืนยันได้ว่าวิธีฟูริเยร์เอสดีร่วมกับการตรวจจับแรงดันลำดับเฟสบวกมูลฐานมีสมรรถนะการตรวจจับฮาร์มอนิกที่ดีกว่า จึงส่งผลให้วงจรกรองกำลังแอกทีฟแบบขนานสามารถชดเชยกำจัดกระแสฮาร์มอนิกในระบบไฟฟ้ากำลังหนึ่งเฟสได้อย่างมีประสิทธิผล
นอกจากนี้ค่า %THD ของกระแสที่แหล่งจ่ายภายหลังการชดเชยมีค่าอยู่ในกรอบมาตรฐาน IEEE std. 519-2022 ด้วยเช่นกัน
