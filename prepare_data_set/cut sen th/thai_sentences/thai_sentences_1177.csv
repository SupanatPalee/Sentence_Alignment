sentences
งานวิจัยนี้มีวัตถุประสงค์เพื่อสำรวจปัญหาข้อบกพร่อง และวิเคราะห์สาเหตุการแก้ไขงานของโครงการก่อสร้างทางยกระดับรถไฟฟ้า 2 โครงการ
โดยได้ทำการเก็บรวบรวมข้อมูลจากสัญญาก่อสร้าง 4 สัญญา ที่มีลักษณะใกล้เคียงกัน ปัญหาข้อบกพร่องที่มีผลกระทบกับต้นทุนทางตรงในการแก้ไขงาน
จากเอกสารรายงานสิ่งที่ไม่เป็นไปตามข้อกำหนดของโครงการ นำมาเรียงลำดับโดยใช้ทฤษฎีพาเรโต ร่วมกับการสัมภาษณ์ผู้จัดการโครงการก่อสร้างจำนวน 6 ราย
โดยแบ่งการศึกษาเป็นโครงสร้างส่วนล่างและโครงสร้างส่วนบน
แต่ละส่วนประกอบด้วยสาเหตุปัจจัยสำคัญ 5 ด้าน คือ 1. ด้านบุคลากร 2. ด้านวัสดุ 3. ด้านขั้นตอนและกระบวนการทำงาน  4. ด้านเครื่องจักรและอุปกรณ์ 5. ด้านสภาพแวดล้อมและปัจจัยที่คาดไม่ถึง
ผลจากการวิจัยพบว่า
สำหรับโครงสร้างส่วนล่าง
ปัญหา 3 ลำดับแรกที่มีผลกระทบต่อต้นทุนทางตรงรวมกันเกิน 80 เปอร์เซ็นต์ ได้แก่ 1. ปัญหาเสาเข็มเจาะ ไม่ผ่านการทดสอบความสมบูรณ์ของเสาเข็ม 2. ปัญหาการเทคอนกรีตเสาเข็มเจาะ 3. ปัญหาเสาเข็มเจาะเยื้องศูนย์เกินข้อกำหนด และ สำหรับโครงสร้างส่วนบน
ปัญหา 3 ลำดับแรกที่มีผลกระทบต่อต้นทุนทางตรงรวมกันเกิน 80 เปอร์เซ็นต์ ได้แก่ 1. ปัญหาการติดตั้งคานคอนกรีตสำเร็จรูปรองรับสถานี 2. ปัญหาความเสียหายชิ้นงานทางวิ่งรถไฟฟ้า 3. ปัญหาความเสียหายแผ่นพื้นคอนกรีตสถานี
โดยได้สรุปแนวทางในการระวังป้องกันปัญหาในอนาคตเพื่อเป็นข้อมูลที่ฝ่ายควบคุมคุณภาพ ผู้จัดการโครงการรุ่นใหม่หรือวิศวกรที่สนใจ
สามารถนำไปพัฒนาคุณภาพงานหรือใช้เป็นแนวทางระวังป้องกันปัญหาข้อบกพร่องในโครงการก่อสร้างรถไฟฟ้ารูปแบบทางยกระดับต่อไป
