sentences
โดยปกติทั่วไปแล้วการก่อสร้างโครงสร้างทางวิศวกรรมโยธาต่างๆ ผู้ลงทุนมักจะเน้นพิจารณางบลงทุนเพื่อการก่อสร้างเป็นหลัก
โดยขาดการพิจารณางบประมาณในการบำรุงรักษา
ซึ่งมักจะทำให้โครงสร้างขาดการดูแลและอาจจะเกิดความเสียหาย
ทำให้ค่าใช้จ่ายบานปลายในภายหลัง
งานวิจัยนี้จึงศึกษาการประเมินความเสี่ยงและความเหมาะสมของต้นทุนตลอดการใช้งาน (เงินทุนเริ่มต้นบวกกับค่าบำรุงรักษา) ของโครงสร้างกำแพงป้องกันน้ำท่วมรูปแบบเข็มพืดคอนกรีตแบบตัวไอ และรูปแบบคันดินกั้นน้ำ
วิธีการประเมินความเสี่ยงได้จากการประเมินโอกาสเกิดความเสียหายที่สามารถเกิดขึ้นได้ในโครงสร้างแต่ละรูปแบบ
ซึ่งใช้ตัวแปรต่างๆในการประเมิน ได้แก่ โอกาสการเกิด ระดับผลกระทบ ความยาก/ง่ายในการดูแลรักษา รวมถึงการควบคุม/แก้ไขส่วนการหาความเหมาะสมของต้นทุนเริ่มแรกสามารถหาได้จากหลักการคำนวณต้นทุนตลอดอายุการใช้งาน(Life Cycle Cost)
เพื่อนำมาวิเคราะห์และสรุปผลหาเงินทุนที่แท้จริงก่อนเริ่มโครงการว่าควรนำค่าบำรุงรักษามาคิดหรือไม่
ซึ่งจากการศึกษาสรุปได้ว่า โครงสร้างกำแพงรูปแบบเข็มพืดคอนกรีตแบบตัวไอ มีค่าก่อสร้างที่ต่ำแต่ค่าบำรุงรักษาที่สูง
ขณะที่โครงสร้างกำแพงแบบคันดินกั้นน้ำรูปแบบแผงตาข่ายรังผึ้ง มีค่าก่อสร้างสูงและค่าบำรุงรักษาที่ต่ำ
และโครงสร้างกำแพงแบบคันดินกั้นน้ำรูปแบบดาดคอนกรีต มีค่าก่อสร้างสูงและค่าบำรุงรักษาสูง
สามารถนำไปใช้เป็นตัวช่วยในการตัดสินใจก่อสร้างกำแพงป้องกันน้ำท่วมได้ในอนาคต
