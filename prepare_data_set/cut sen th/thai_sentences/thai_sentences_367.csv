sentences
งานวิจัยนี้ศึกษาผลของการปรับปรุงพื้นผิวของตัวดูดซับแคลเซียมออกไซด์ที่มีต่อความสามารถในการดูดซับแก๊สคาร์บอนไดออกไซด์โดยเลือกใช้ขยะเปลือกไข่ในชุมชนเป็นวัสดุตั้งต้น
เปลือกไข่ซึ่งมีแคลเซียมคาร์บอเนตเป็นองค์ประกอบหลักจะถูกเปลี่ยนเป็นแคลเซียมออกไซด์ได้ผ่านปฏิกิริยาการเผาที่อุณหภูมิสูงปัจจัยในขั้นตอนของการปรับปรุงพื้นผิวด้วยไทเทเนียมไดออกไซด์และนิกเกิลออกไซด์ที่มีผลต่อค่าพื้นที่ผิวจำเพาะ BET ที่เลือกศึกษาได้แก่ อัตราส่วนโดยอะตอมของไทเทเนียมต่อนิกเกิล ระยะเวลาในการรีดิวซ์นิกเกิล และอุณหภูมิในการเผา
ผลของการศึกษาพบว่าการใช้อัตราส่วนโดยอะตอมของไทเทเนียมต่อนิกเกิลที่ไม่เท่ากันจะให้ค่าพื้นที่ผิวจำเพาะ BET สูงกว่าการใช้อัตราส่วนโดยอะตอมของไทเทเนียมต่อนิกเกิลที่เท่ากันส่วนการเพิ่มอุณหภูมิในการเผาตัวดูดซับจะส่งผลให้พื้นที่ผิวจำเพาะ BET เพิ่มขึ้น
แต่การเพิ่มเวลาในการรีดิวซ์นิกเกิลจะส่งผลให้ค่าพื้นที่ผิวจำเพาะ BET ลดลง
นอกจากนี้พบว่าสภาวะการปรับปรุงพื้นผิวที่ใช้น้ำหนักอะตอมของไทเทเนียมต่อนิกเกิลเท่ากับ 1:1  ระยะเวลาในการรีดิวซ์นิกเกิล 60 นาที และอุณหภูมิในการเผา 900 องศาเซลเซียส
จะให้ตัวดูดซับที่มีค่าพื้นที่ผิวจำเพาะ BET มากที่สุดเท่ากับ 7.37 ตารางเมตรต่อกรัมของตัวดูดซับ
จากการทดสอบการดูดซับแก๊สคาร์บอนไดออกไซด์ในเครื่องปฏิกรณ์ฟลูอิไดซ์เบดโดยเลือกตัวดูดซับที่ผ่านการปรับปรุงพื้นผิวด้วยภาวะการทดลองที่ให้ค่าพื้นที่ผิวจำเพาะ BET สูงที่สุด พบว่าตัวดูดซับที่เตรียมขึ้นสามารถดูดซับแก๊สคาร์บอนไดออกไซด์ได้และความสามารถในการดูดซับแก๊สคาร์บอนไดออกไซด์เท่ากับ 22.12 มิลลิกรัมแก๊สคาร์บอนไดออกไซด์ต่อกรัมของตัวดูดซับ มีค่ามากกว่าความสามารถในการดูดซับของตัวดูดซับที่ไม่ได้ผ่านการปรับปรุงพื้นผิวซึ่งเท่ากับ 10.5 มิลลิกรัมแก๊สคาร์บอนไดออกไซด์ต่อกรัมของตัวดูดซับที่สภาวะการดูดซับเดียวกัน
