sentences
ในปัจจุบันถึงแม้ว่าการเลี้ยงจิ้งหรีดได้รับความนิยมที่เพิ่มขึ้น
แต่ปัญหาหลักในการเลี้ยงจิ้งหรีด คือเกษตรกรต้องดูแลเอาใจใส่เป็นอย่างมาก
โดยเฉพาะอย่างยิ่งในการให้น้ำและให้อาหาร
ดังนั้น งานวิจัยนี้ จึงมีวัตถุประสงค์ คือ การประยุกต์ใช้อินเทอร์เน็ตของสรรพสิ่ง เพื่อช่วยในการเลี้ยงจิ้งหรีด
โดยมีส่วนประกอบ 3 ส่วนหลัก คือ ระบบการให้อาหาร ระบบการให้น้ำ และ ระบบควบคุมผ่านอินเทอร์เน็ตของสรรพสิ่ง
ระบบการให้อาหารถูกออกแบบมาเพื่อการให้อาหารที่กระจายอย่างเหมาะสมโดยจะใส่อาหารในท่อพีวีซีและเจาะรูเป็นแนวยาว
เมื่อท่อพีวีซีถูกเหวี่ยงหมุน
อาหารจะตกลงในรางรองอาหารที่อยู่ด้านล่าง
ระบบการให้น้ำถูกออกแบบมาให้เติมน้ำอัตโนมัติเมื่อระดับน้ำต่ำกว่าที่กำหนดไว้
ระบบควบคุมผ่านแอปพลิเคชันประกอบด้วยคำสั่งการให้อาหาร
และแสดงค่าอุณหภูมิและความชื้นสัมพัทธ์
นอกจากนี้ ยังสามารถสั่งให้ถ่ายภาพ
เพื่อแสดงผลผ่านแอปพลิเคชัน Line ได้อีกด้วย
ในการทดลอง ได้ทำการเลี้ยงจิ้งหรีดจำนวน 600 ตัว ด้วยวิธีเดิมและ 600 ตัว
ด้วยวิธีที่นำเสนอ
ผลการทดลอง พบว่าความเร็วที่เหมาะสมสำหรับการหมุนท่อพีวีซี คือ 71.5 รอบต่อนาที
และเมื่อนำจิ้งหรีดมาเลี้ยงครบ 30 วัน
พบว่าจำนวนจิ้งหรีดที่รอดชีวิตด้วยวิธีเดิมและด้วยวิธีที่นำเสนอ คือ 450 ตัว และ 530 ตัว ตามลำดับ
น้ำหนักเฉลี่ยต่อตัวที่ได้จากการเลี้ยงด้วยวิธีเดิมและด้วยวิธีที่นำเสนอ คือ 0.65 +/- 0.18 กรัม และ 0.71 +/- 0.15 กรัม ตามลำดับ
ดังนั้น วิธีที่นำเสนอนี้ จะช่วยเพิ่มจำนวนจิ้งหรีดที่รอดชีวิตและเพิ่มน้ำหนัก
อีกทั้งยังช่วยลดความต้องการการใช้แรงงานในการเลี้ยงจิ้งหรีดได้
