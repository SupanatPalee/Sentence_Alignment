sentences
อาคารชลประทานในพื้นที่โครงการส่งน้ำและบำรุงรักษาสองพี่น้องมีอายุใช้งานราว 28-32 ปี
อาคารหลายแห่งซึ่งเป็นโครงสร้างคอนกรีตเสริมเหล็กเริ่มมีสภาพชำรุดอันมีสาเหตุมาจากหลายปัจจัย
การวิจัยนี้ได้ทำการสำรวจความเสียหายของโครงสร้างอาคารชลประทานเบื้องต้นด้วยวิธีตรวจพินิจจำนวน 32 อาคาร
และทำการเก็บตัวอย่างดินบริเวณข้างเคียงกับอาคารชลประทานดังกล่าว
รวมถึงการเจาะเก็บตัวอย่างผงคอนกรีตจากอาคารชลประทานที่มีขนาดใหญ่และมีความสำคัญในโครงการฯจำนวน 5 อาคาร
จากนั้นนำตัวอย่างดินและผงคอนกรีตที่ได้วิเคราะห์ปริมาณเกลือซัลเฟตและคลอไรด์
จากผลการศึกษาความเสียหายของอาคารชลประทานด้วยวิธีการตรวจพินิจพบว่า โครงสร้างอาคารชลประทานร้อยละ 53.6 ของอาคารชลประทานที่ทำการสำรวจมีระดับความเสียหายในระดับปานกลาง (ระดับที่ 3)
และพบว่าอาคารบางส่วนมีรอยร้าวที่มีลักษณะขนานกับผิวเหล็กเสริมในบางจุด
จึงจำเป็นต้องได้รับการตรวจสอบโดยละเอียดต่อไป
ผลการทดสอบตัวอย่างดิน พบว่าดินบริเวณอาคารชลประทานส่วนใหญ่มีปริมาณของซัลเฟตอยู่ในช่วงร้อยละ 0.0004 – 0.084 โดยน้ำหนัก
ซึ่งพื้นที่จุดสำรวจส่วนใหญ่พบปริมาณซัลเฟตอยู่ในสภาวะที่น้อยมากเมื่อเทียบกับข้อกำหนด
และมีปริมาณคลอไรด์ร้อยละ 0-0.04 โดยน้ำหนัก
จากผลการทดสอบตัวอย่างคอนกรีตพบว่า
ในเนื้อคอนกรีตของอาคารชลประทานมีปริมาณซัลเฟตอยู่ในช่วงร้อยละ 0.53 – 1.90 โดยน้ำหนัก ซึ่งจัดอยู่ในสภาวะที่รุนแรง
และมีปริมาณคลอไรด์อยู่ในช่วงร้อยละ 0.25 – 0.98 โดยน้ำหนักของคอนกรีตเกินกว่าค่าสูงสุดของคลอไรด์ที่ยอมรับได้ (ร้อยละ 0.018 โดยน้ำหนักคอนกรีต)
ปริมาณเกลือในคอนกรีตอาจจะส่งผลต่อการวิบัติและอายุการใช้งานของโครงสร้างในอนาคตต่อไป
