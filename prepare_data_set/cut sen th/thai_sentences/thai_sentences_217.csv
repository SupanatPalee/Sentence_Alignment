sentences
งานวิจัยนี้มีวัตถุประสงค์เพื่อวิเคราะห์ระบบห่วงโซ่อาหารปลอดภัย
โดยใช้เทคนิคการวิจัยแบบผสมในการวิเคราะห์ข้อมูลเชิงปริมาณร่วมกับข้อมูลเชิงคุณภาพของผู้มีส่วนได้ส่วนเสียสำหรับกรณีศึกษาในจังหวัดอุบลราชธานี
โดยเริ่มจากการเก็บข้อมูลแบบสอบถามกลุ่มตัวอย่าง  4 กลุ่ม ได้แก่ เกษตรกร ผู้รวบรวมสินค้า พ่อค้าแม่ค้าในตลาดสด และผู้บริโภค
จากนั้นวิเคราะห์ผลแบบสอบถามทางด้านความพึงพอใจ ด้านปัจจัยที่มีผลต่อการจัดการระบบห่วงโซ่อาหารปลอดภัย และด้านคำแนะนำจากคำถามปลายเปิด
ผลการวิเคราะห์พบว่าผู้รวบรวม พ่อค้าแม่ค้าในตลาดสด และผู้บริโภค พิจารณาปัจจัยด้านค่าใช้จ่ายในการขนส่งและจำนวนผู้ขนส่งเป็นสำคัญ
นอกจากนี้เกษตรกรและพ่อค้าแม่ค้าในตลาดสดให้ความสำคัญในปัจจัยด้านความปลอดภัยของสินค้าระหว่างการขนส่ง
ในขณะที่ผู้บริโภคให้ความสำคัญในด้านปัจจัยการควบคุมคุณภาพระหว่างการขนส่ง
จากนั้นทำการวิเคราะห์ผลของปัจจัยที่ได้ด้วยแผนภูมิวงรอบเหตุและผล
และตรวจสอบความถูกต้องร่วมกับตัวแทนจากคณะกรรมการอาหารปลอดภัยในจังหวัด
โดยแสดงผลได้เป็น 9 วงจร
ซึ่งแบ่งเป็นวงจรเสริมแรงจำนวน 6 วงจร และวงจรสมดุลจำนวน 3 วงจร
นอกจากนี้ผลการพัฒนาวงจรที่ได้สามารถขยายผลในการจัดการเชิงนโยบายสำหรับเครือข่ายห่วงโซ่อาหารปลอดภัยต่อไป เช่นในวงจรทางเลือกผู้บริโภคอาหารปลอดภัย
พบว่าหน่วยงานภาครัฐที่เกี่ยวข้องควรออกมาตรการส่งเสริมผู้ผลิตหรือผู้ประกอบการอาหารปลอดภัย
เพื่อส่งผลต่อการเพิ่มจำนวนและทางเลือกผู้บริโภคอาหารปลอดภัยมากขึ้น เป็นต้น
