sentences
งานวิจัยนี้มีวัตถุประสงค์เพื่อศึกษาจลนพลศาสตร์ของการอบแห้งชิ้นกล้วยด้วยเทคนิคสุญญากาศร่วมกับรังสีอินฟราเรด
ความสิ้นเปลืองพลังงานจำเพาะ คุณภาพด้านสีและปริมาณน้ำอิสระ ทำนายจลนพลศาสตร์การอบแห้งด้วยสมการเอมพิริคัล
และหาค่าสัมประสิทธิ์การแพร่ความชื้นประสิทธิผลและพลังงานกระตุ้น
โดยอบแห้งชิ้นกล้วยจากความชื้นเริ่มต้นประมาณร้อยละ 181-186 มาตรฐานแห้ง ภายใต้ความดันสัมบูรณ์ 10 กิโลปาสคาล และอุณหภูมิการอบแห้ง 40 50 และ 60 องศาเซลเซียส จนได้ความชื้นสุดท้ายประมาณร้อยละ 10 มาตรฐานแห้ง
ผลการศึกษาพบว่า การเพิ่มอุณหภูมิอบแห้งมีผลทำให้อัตราการอบแห้งสูงขึ้น ระยะเวลาการอบแห้งและความสิ้นเปลืองพลังงานจำเพาะลดลง
โดย ชิ้นกล้วยมีความชื้นสุดท้ายอยู่ระหว่างร้อยละ 7.25-10.54 มาตรฐานแห้ง ค่าปริมาณน้ำอิสระอยู่ระหว่าง 0.263-0.319 และอุณหภูมิอบแห้งไม่มีผลต่อความแตกต่างอย่างมีนัยสำคัญของค่าสี L* a* และ b* ของผลิตภัณฑ์
ดังนั้นการอบแห้งที่ความดันสัมบูรณ์ 10 กิโลปาสคาล อุณหภูมิ 60 องศาเซลเซียส
จึงเป็นเงื่อนไขที่เหมาะสมในการอบแห้งชิ้นกล้วย
นอกจากนี้สมการของมิดิลลิสามารถทำนายจลนพลศาสตร์การอบแห้งได้ดีที่สุดโดยมีค่าสัมประสิทธิ์การตัดสินใจสูงสุด เท่ากับ 0.99974
ค่ารากที่สองของความคลาดเคลื่อนกำลังสองเฉลี่ยต่ำที่สุดเท่ากับ 0.00462 ค่าการลดลงไคกำลังสอง ต่ำที่สุดเท่ากับ 2.432x10-05
และสัมประสิทธิ์การแพร่ความชื้นประสิทธิผลมีค่าอยู่ระหว่าง 6.85x10-11-14.03x10-11 ตารางเมตรต่อวินาที
"โดยมีค่าพลังงานกระตุ้นเท่ากับ 31,160.83 กิโลจูลต่อโมล"
