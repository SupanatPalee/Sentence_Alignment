sentences
งานวิจัยนี้นำเสนอวิธีการประมาณค่าความต้องการวัตถุดิบและนโยบายการสั่งซื้อวัตถุดิบที่เหมาะสมสำหรับผลิตภัณฑ์ใหม่
โดยวิธีการที่นำเสนอสามารถประมาณค่าความต้องการวัตถุดิบให้แม่นยำมากขึ้นและลดปริมาณวัตถุดิบคงเหลือสิ้นงวดลง
ในขณะที่ยังคงสามารถรักษาระดับการให้บริการไว้ที่ระดับ 95%
งานวิจัยนี้เริ่มจากเก็บรวบรวมและศึกษาข้อมูลที่เกี่ยวข้องกับความต้องการวัตถุดิบจากข้อมูลผลิตภัณฑ์ในอดีต
จากนั้นใช้สถิติการวิเคราะห์ถดถอยเชิงเส้นโดยพิจารณาเลือกสมการตัวแทนจากค่าสัมประสิทธิ์แสดงการตัดสินใจ (R-Squared) ในการหาค่าประมาณความต้องการวัตถุดิบ
ขั้นตอนถัดมาในส่วนของการนำเสนอวิธีการสั่งซื้อวัตถุดิบ
เพื่อให้สอดคล้องกับค่าพยากรณ์และวงจรชีวิตผลิตภัณฑ์สั้น
โดยประยุกต์แนวคิดปริมาณการสั่งซื้ออย่างประหยัดร่วมกับปริมาณการสั่งซื้อขั้นต่ำแบบทวีคูณ
และในขั้นตอนสุดท้ายจะทำการทดสอบประสิทธิภาพของนโยบายการสั่งซื้อวัตถุดิบที่นำเสนอ
ซึ่งจะนำวิธีการสั่งเติมวัตถุดิบที่ทดลองกับความต้องการที่ได้จากการประมาณค่ามาทดสอบกับปริมาณความต้องการที่เกิดขึ้นจริง
โดยนโยบายที่เหมาะสมจะต้องให้ผลของปริมาณวัตถุดิบคงเหลือสิ้นงวดลดลง
จากนั้นนำวิธีการประมาณค่าความต้องการใช้วัตถุดิบและวิธีการสั่งซื้อที่นำเสนอไปทดสอบใช้กับผลิตภัณฑ์ใหม่
จากผลการทดสอบเมื่อนำสมการตัวแทนที่ได้ไปใช้ในการประมาณค่าความต้องการวัตถุดิบ
พบว่าค่าความคลาดเคลื่อนลดลงโดยเฉลี่ยคิดเป็นร้อยละ 77.69
ซึ่งเมื่อนำค่าจากการประมาณความต้องการวัตถุดิบไปใช้ร่วมกับนโยบายการสั่งซื้อ
พบว่าสามารถลดระดับวัตถุดิบคงเหลือสิ้นงวดลดลงโดยเฉลี่ยคิดเป็นร้อยละ 87.15
และยังคงสามารถรักษาระดับการให้บริการไว้ที่ระดับ 95% ตามเป้าหมาย
