sentences
งานวิจัยนี้มีวัตถุประสงค์เพื่อศึกษาลักษณะของรูปแบบลิ้นเตาต่อพฤติกรรมการไหลของอากาศในเตาหุงต้มประสิทธิภาพสูง
โดยใช้วิธีพลศาสตร์ของไหลเชิงคำนวณ (CFD)
ซึ่งได้ทำการกำหนดเงื่อนไขขอบเขตต่างๆ เหมือนกับงานวิจัยต้นแบบ [11]
จากการวิเคราะห์พบว่าผลการกระจายอุณหภูมิของอากาศในเตาหุงต้มประสิทธิภาพสูงสอดคล้องกับงานวิจัยต้นแบบ
โดยมีค่าความคลาดเคลื่อนเฉลี่ย 0.77%
จากนั้นได้ทำการปรับเปลี่ยนรูปแบบลิ้นเตาได้แก่ จำนวนรูลิ้นเตา ความหนาลิ้นเตา และอัตราส่วนเส้นผ่านศูนย์กลางรูลิ้นเตาบนต่อล่างที่แตกต่างกันรวม 27 รูปแบบ
เพื่อทำการวิเคราะห์หารูปแบบลิ้นเตาที่ทำให้มีแนวโน้มการเผาไหม้ดีที่สุด
โดยพิจารณาจากความเร็วเฉลี่ย
กล่าวคือความเร็วของอากาศที่มีค่าต่ำ จะช่วยเพิ่มระยะเวลาในการคลุกเคล้าของอากาศกับเชื้อเพลิงในห้องเผาไหม้จึงทำให้การเผาไหม้ดีขึ้น
และส่งผลให้แนวโน้มประสิทธิภาพเชิงความร้อนสูงตามไปด้วย
จากการศึกษาพบว่าจำนวนรูลิ้นเตาที่ทำให้แนวโน้มการเผาไหม้ดีที่สุดคือ 44 รู ความหนาลิ้นเตา 30 มิลลิเมตร
และมีอัตราส่วนเส้นผ่านศูนย์กลางรูลิ้นเตาบนต่อล่าง 13:14 มิลลิเมตร
