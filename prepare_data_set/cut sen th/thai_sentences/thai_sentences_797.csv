sentences
งานวิจัยครั้งนี้มีวัตถุประสงค์ 1) เพื่อศึกษาและวิเคราะห์ปัญหาในกระบวนการเบิกจ่ายเวชภัณฑ์ในคลังของโรงพยาบาล
2) เพื่อนำระบบคัมบังมาประยุกต์ใช้ในการตรวจสอบจำนวนเวชภัณฑ์ในคลังของโรงพยาบาล
และ 3) เพื่อวัดประสิทธิภาพการตรวจสอบจำนวนเวชภัณฑ์หลังการประยุกต์ใช้ระบบคัมบัง
การวิจัยครั้งนี้มีลักษณะเป็นการวิจัยสนาม (Field Research)
โดยมีกลุ่มตัวอย่างคือเวชภัณฑ์ภายในคลังโรงพยาบาลจำนวน 48 รายการ
เครื่องมือที่ใช้ในการดำเนินงานวิจัยคือ แผนผังก้างปลา การวิเคราะห์แบบเอบีซี ระบบคัมบัง และแบบฟอร์มบันทึกเวลาและความถูกต้องของจำนวนเวชภัณฑ์
ผลการวิจัยพบว่า ก่อนการปรับปรุงใช้เวลาในการตรวจสอบจำนวนเวชภัณฑ์ 85.94 นาที คิดเป็นเวลาเฉลี่ย 1.79 นาทีต่อรายการ
หลังการปรับปรุงใช้เวลาในการตรวจสอบจำนวนเวชภัณฑ์ 11.93 นาที คิดเป็นเวลาเฉลี่ย 0.25 นาทีต่อรายการ เวลาในการตรวจสอบเวชภัณฑ์ลดลง 74.01 นาที คิดเป็นร้อยละ 86.12 ของเวลาตรวจสอบที่ลดลง
เมื่อตรวจสอบจำนวนเวชภัณฑ์คงเหลือกับจำนวนคัมบังพบว่าความถูกต้องตรงกันทั้ง 48 รายการ คิดเป็นร้อยละ 100 จากกลุ่มตัวอย่าง
เมื่อสัมภาษณ์เจ้าหน้าที่ดูแลคลังเวชภัณฑ์พบว่าระบบคัมบังทำให้การตรวจเวชภัณฑ์มีความสะดวกและรวดเร็ว
จากเดิมต้องตรวจสอบเวชภัณฑ์ที่ละรายการทำให้ต้องใช้เวลามาก
หลังการปรับปรุงสามารถตรวจสอบจำนวนเวชภัณฑ์คงเหลือได้เร็วขึ้น
สำหรับงานวิจัยครั้งต่อไปการนำระบบคัมบังไปประยุกต์ใช้ในกระบวนการหรือกิจกรรมอื่นๆ
อาจมีการนำโปรแกรมมาช่วยในการพยากรณ์ความต้องการและการเติมเต็มสินค้า
และควรมีการประเมินต้นทุนค่าใช้จ่ายในการดำเนินการจัดทำระบบ
หรืออาจมีการพัฒนาเป็นระบบคัมบังแบบอิเล็กทรอนิกส์
