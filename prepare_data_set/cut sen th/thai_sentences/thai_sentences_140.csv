sentences
งานวิจัยนี้ได้ประยุกต์ใช้แบบจำลองทางคณิตศาสตร์ระดับมหภาค 2 แบบจำลอง ได้แก่ แบบจำลอง Smeed และ Koren & Borsos
เพื่อคาดการณ์อัตราการเสียชีวิตจากอุบัติเหตุบนท้องถนนต่อประชากรแสนคนและประเมินผลการดำเนินการมาตรการด้านความปลอดภัยทางถนนต่าง ๆ ในภาพรวมของประเทศไทยเทียบกับเป้าหมายที่ตั้งไว้
ในขณะที่แบบจำลองของ Smeed พบว่าอัตราการเสียชีวิตจากอุบัติเหตุบนท้องถนนต่อจำนวนยานพาหนะแสนคันจะมีค่าลดลงเมื่อค่าอัตราการครอบครองยานพาหนะมีค่าเพิ่มมากขึ้น
และแบบจำลองของ Koren & Borsos ที่แสดงความสัมพันธ์ระหว่างอัตราการเสียชีวิตจากอุบัติเหตุบนท้องถนนต่อจำนวนประชากรแสนคนกับอัตราการครอบครองยานพาหนะในลักษณะเป็นเส้นโค้งรูปร่างตัวยูกลับหัว
จากผลการวิจัยโดยใช้แบบจำลองทั้ง 2
พบว่าอัตราการเสียชีวิตจากอุบัติเหตุบนท้องถนนต่อจำนวนประชากรแสนคนของประเทศไทยมีแนวโน้มลดลงตามอัตราการครอบครองยานพาหนะที่เพิ่มขึ้น
โดยเฉพาะอย่างยิ่งแบบจำลอง Koren & Borsos
ได้พบว่าในสถานการณ์ปัจจุบัน
ประเทศไทยได้ผ่านพ้นจุดวกกลับ (Turning point) มาแล้ว
แต่ยังคงไม่สามารถทำให้ประเทศไทยบรรลุเป้าหมายที่ตั้งไว้ได้
สำหรับการวิเคราะห์ความสัมพันธ์ระหว่างอัตราการเสียชีวิตจากอุบัติเหตุบนท้องถนนต่อจำนวนประชากรแสนคนกับอัตราการครอบครองยานพาหนะในระดับจังหวัดของประเทศไทยพบว่าความสัมพันธ์ดังกล่าวมีลักษณะเป็นเส้นโค้งรูปร่างตัวยูกลับหัว
โดยมีความน่าเชื่อถือของแบบจำลองค่อนข้างต่ำ
นอกเหนือจากนั้น
ผลจากการวิจัยพบว่าแนวโน้มการเปลี่ยนแปลงของอัตราการเสียชีวิตจากอุบัติเหตุบนท้องถนนต่อจำนวนประชากรแสนคนของแต่ละจังหวัดตามเวลา (ปี) มีค่าที่แตกต่างกันอย่างมาก
จึงอาจส่งผลทำให้เกิดปัญหาและอุปสรรคในการกำหนดเป้าหมายของแต่ละจังหวัดเพื่อให้สอดคล้องและนำไปสู่การบรรลุเป้าหมายด้านความปลอดภัยทางถนนของประเทศไทยในอนาคต
