sentences
งานวิจัยนี้มีวัตถุประสงค์เพื่อศึกษาและกำหนดเลือกรูปแบบการจัดวางอุปกรณ์เตือนภัย ณ ตำแหน่งที่ดีที่สุด
เพื่อออกแบบระบบเตือนภัยน้ำป่าไหลหลากในพื้นที่หมู่บ้านเสี่ยงภัยในหมู่บ้านห้วยน้ำหนัก ตำบลตะนาวศรี อำเภอสวนผึ้ง จังหวัดราชบุรี
เนื่องจากเป็นพื้นที่เสี่ยงภัยและเคยได้รับผลกระทบน้ำป่าไหลหลาก
โดยใช้กระบวนการวิจัยเชิงปฏิบัติการ
การเก็บรวบรวมและวิเคราะห์ข้อมูลครั้งนี้ใช้ทั้งข้อมูลจากเอกสารและข้อมูลภาคสนาม
ผลการศึกษาพบว่า ระบบเตือนภัยน้ำป่าไหลหลากประกอบไปด้วยอุปกรณ์ตรวจวัดปริมาณน้ำฝนอัตโนมัติเชื่อมต่อเครื่องประมวลผลแม่ข่ายและกล่องรับสัญญาณโดยติดตั้งไว้ประจำบ้านแต่ละหลังในชุมชนจนเกิดเป็น “กล่องเตือนภัยประจำบ้าน” ของชุมชนบ้านห้วยน้ำหนัก
กล่องเตือนภัยประจำบ้านสามารถแสดงผลการส่งสัญญาณเตือนภัยด้วยแสงและเสียงเพื่อให้ชุมชนปลายน้ำใช้ในการอพยพได้อย่างมีประสิทธิภาพร้อยละ 95.5
ส่งผลให้สมาชิกในชุมชนสามารถอยู่ร่วมกับภัยพิบัติทางธรรมชาติได้อย่างปลอดภัย
