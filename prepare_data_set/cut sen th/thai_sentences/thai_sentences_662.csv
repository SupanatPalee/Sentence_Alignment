sentences
งานวิจัยนี้ทำการศึกษาคุณภาพน้ำในคลองส่งน้ำสายใหญ่ฝั่งขวา จังหวัดนครนายก
โดยเก็บตัวอย่างน้ำทั้งหมด 8 จุดเก็บตัวอย่างตามเส้นทางน้ำ
ระยะเวลาในการศึกษา 3 เดือน (ม.ค.2562 - มี.ค.2562)
ผลการศึกษาพบว่าเป็นคลองที่ใช้น้ำจากแม่น้ำนครนายกเพื่อใช้ในการเกษตรและการอุปโภคบริโภค
โดยเป็นแหล่งน้ำที่ใช้ผลิตน้ำประปาในอำเภอบ้านนาและอำเภอองครักษ์
ในการใช้ประโยชน์ที่ดินบริเวณริมคลองส่งน้ำสายใหญ่ฝั่งขวามีการใช้ที่ดินแบ่งเป็น 3 ส่วน คือ การใช้ที่ดินเพื่อการทำการเกษตร
เพื่อเป็นที่พักอาศัย และเพื่อประกอบกิจกรรมอื่นๆ เช่น ร้านอาหาร
ผลการศึกษาคุณภาพน้ำในคลองส่งน้ำสายใหญ่ฝั่งขวาแต่ละจุดมีความแตกต่างกันขึ้นอยู่กับแหล่งกำเนิดมลพิษจากการใช้ประโยชน์ที่ดินบริเวณริมคลอง
"โดยในจุดเก็บน้ำที่ 6, 7 และ 8 เป็นจุดที่มีค่าบีโอดี (BOD) ของแข็งแขวนลอย (SS) แอมโมเนียไนโตรเจน (NH3-N) ฟอสเฟต (PO43-) ปริมาณโคลิฟอร์มแบคทีเรียทั้งหมด (TCB) และปริมาณฟีคอลโคลิฟอร์มแบคทีเรีย (FCB) สูงกว่าจุดอื่น"
และสอดคล้องกับค่าออกซิเจนละลาย (DO) ที่มีค่าต่ำ
ซึ่งอาจเกิดจากการปล่อยน้ำที่มีการปนเปื้อนสารอินทรีย์จากบ้านเรือน และการปนเปื้อนของอุจจาระของคนลงในคลอง
ผลการประเมินคุณภาพน้ำคลองส่งน้ำสายใหญ่ฝั่งขวา
พบว่าค่าดัชนีคุณภาพน้ำ (WQI) อยู่ในช่วง 55 - 71
ซึ่งผลการประเมินคุณภาพน้ำผิวดินอยู่ในระดับพอใช้ถึงดีในช่วงจุดเก็บน้ำที่ 1 ถึง จุดเก็บน้ำที่ 5
และเทียบได้กับค่ามาตรฐานคุณภาพน้ำผิวดินประเภทที่ 2 - 3
ส่วนในจุดเก็บน้ำที่ 6 ถึง จุดเก็บน้ำที่ 8 มีผลการประเมินคุณภาพน้ำผิวดินอยู่ในระดับเสื่อมโทรม
และเทียบได้กับค่ามาตรฐานคุณภาพน้ำผิวดินประเภทที่ 4
สรุปได้ว่าคุณภาพน้ำของคลองส่งน้ำสายใหญ่ฝั่งขวาขึ้นอยู่กับแหล่งกำเนิดมลพิษ
โดยชุมชนบ้านเรือนเป็นปัจจัยหลักที่ส่งผลกระทบต่อคุณภาพน้ำมากที่สุด
เนื่องจากมีการเจือปนของสารอินทรีย์ในน้ำเสียและการปนเปื้อนของแบคทีเรียที่ก่อให้เกิดโรค
ดังนั้นจึงควรหามาตรการในการเฝ้าระวังผลกระทบที่จะเกิดขึ้นต่อไป
