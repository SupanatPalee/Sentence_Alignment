sentences
งานวิจัยนี้มีวัตถุประสงค์เพื่อพัฒนาเตาเผาจากถังเหล็กขนาด 200 ลิตร สำหรับผลิตถ่านชีวภาพและน้ำส้มควันไม้จากใบสับปะรด ในพื้นที่ตำบลเขาคันทรง อำเภอศรีราชา จังหวัดชลบุรี
โดยทำการทดลองเบื้องต้นในห้องปฏิบัติการเพื่อหาอุณหภูมิและเวลาที่เหมาะสมต่อการผลิตถ่านชีวภาพ
จากการทดลองพบว่าผลได้ของแข็งสูงที่สุด คือ ร้อยละ 33.02 ที่อุณหภูมิ 400 องศาเซลเซียส เวลา 1 ชั่วโมง
และมีค่าความร้อนสูงสุดเท่ากับ 23.25 เมกะจูลต่อกิโลกรัม
จากนั้นทำการพัฒนาเตาเผาที่ประกอบด้วย เตาเผาเพื่อผลิตถ่านชีวภาพ ชุดท่อควบแน่นเพื่อเก็บน้ำส้มควันไม้ และเตาเผาไหม้เพื่อให้ความร้อนแก่เตาเผาส่วนแรก
จากการทดลองพบว่าเตาเผาที่พัฒนาขึ้นสามารถผลิตถ่านชีวภาพจากใบสับปะรดและน้ำส้มควันไม้ได้
โดยใบสับปะรด 20 กิโลกรัม สามารถผลิตถ่านชีวภาพได้ประมาณ 2 กิโลกรัม และน้ำส้มควันไม้ประมาณ 10 กิโลกรัม
จากการวิเคราะห์สมบัติของถ่านชีวภาพพบว่าคาร์บอนเป็นองค์ประกอบร้อยละ 70.49 มีค่าความร้อนสูงสุด 25.97 เมกะจูลต่อกิโลกรัม
ในขณะที่น้ำส้มควันไม้มีองค์ประกอบส่วนใหญ่เป็นฟีนอล (Phenol) และอนุพันธ์ของฟีนอล (Phenol Derivatives)
ซึ่งรวมถึงไกวเอคอล (Guaiacol) ที่มีฤทธิ์เป็นสารต้านเชื้อราและสารต้านเชื้อแบคทีเรีย
สามารถนำไปใช้ในพื้นที่การเกษตรเพื่อกำจัดโรครากเน่าและกำจัดเชื้อราในพืช
รวมถึงฉีดพ่นเพื่อฆ่าเชื้อโรคและศัตรูพืชบางชนิดได้
เมื่อวิเคราะห์ต้นทุนรวมถึงความเป็นไปได้ในการสร้างผลิตภัณฑ์และการนำไปใช้
พบว่าจำนวนครั้งในการดำเนินการเพื่อคืนทุนคือ 16 ครั้ง
และทำให้เกิดผลิตภัณฑ์มูลค่าเพิ่มหลากหลายรูปแบบ
