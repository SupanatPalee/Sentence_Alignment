sentences
งานวิจัยนี้มีวัตถุประสงค์เพื่อศึกษาผลกระทบของปริมาณและชนิดเส้นใยธรรมชาติต่อสมบัติทางกล ทางกายภาพ และทางความร้อนของแผ่นใยไม้อัดที่ไม่มีตัวประสาน
ในการขึ้นรูปแผ่นใยไม้อัดเป็นชิ้นงานตัวอย่างกระทำโดยใช้เครื่องอัดร้อน
เพื่อให้ได้แผ่นใยไม้อัดที่มีความหนาแน่นเฉลี่ย 0.9 กรัมต่อลูกบาศก์เซนติเมตรซึ่งจากการทดลองพบว่า การผสมเส้นใยธรรมชาติในแผ่นใยไม้อัดที่ไม่มีตัวประสานสามารถปรับปรุงสมบัติทางกลและทางกายภาพได้บางสมบัติ
นั่นคือแผ่นใยไม้อัดที่ผสมเส้นใยทะลายปาล์มน้ำมันหรือเส้นใยลูกมะพร้าว 10 เปอร์เซ็นต์โดยน้ำหนัก (wt%) ให้ค่าความแข็งแรงดึงตั้งฉากกับผิวหน้าสูงกว่าแผ่นใยไม้อัดที่ไม่ผสมเส้นใยธรรมชาติ และแผ่นใยไม้อัดที่ผสมเส้นใยทะลายปาล์มน้ำมันปริมาณ 10-30 wt% มีการดูดซับน้ำน้อยกว่าแผ่นใยไม้อัดที่ไม่ผสมเส้นใยธรรมชาติอย่างไรก็ตามการผสมเส้นใยธรรมชาติเป็นส่วนผสมในแผ่นใยไม้อัด
ส่งผลให้แผ่นใยไม้อัดมีความสามารถในการนำความร้อนสูงขึ้น
นอกจากนี้การผสมเส้นใยทะลายปาล์มน้ำมันหรือเส้นใยลูกมะพร้าวเพิ่มขึ้นในช่วง 10-30 wt%
ส่งผลให้ค่าความแข็งแรงดัดและค่ามอดูลัสยืดหยุ่นการดัดเพิ่มขึ้นตามปริมาณเส้นใย
ในทางกลับกันส่งผลให้ค่าความเครียดดัดสูงสุด
ค่าเปอร์เซ็นต์การดูดซับน้ำ และค่าเปอร์เซ็นต์การพองตัวลดลงและเมื่อเปรียบเทียบที่ปริมาณการผสมเส้นใยธรรมชาติเท่ากัน
แผ่นใยไม้อัดที่ผสมเส้นใยทะลายปาล์มน้ำมันให้ค่าความแข็งแรงดึงตั้งฉากกับผิวหน้า ค่าความแข็งแรงดัด และค่ามอดูลัสยืดหยุ่นการดัดสูงที่สุด
แต่แผ่นใยไม้อัดที่ผสมเส้นใยลูกมะพร้าวให้ค่าเปอร์เซ็นต์การดูดซับน้ำและค่าเปอร์เซ็นต์การพองตัวมากที่สุด
