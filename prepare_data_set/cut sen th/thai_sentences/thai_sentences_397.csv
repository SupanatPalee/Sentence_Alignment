sentences
การวิจัยนี้เป็นการศึกษาสถานการณ์ดิสรัปชั่นทางเทคโนโลยีและนวัตกรรมสมัยใหม่ของอุตสาหกรรมก่อสร้างไทย
เริ่มจากการสำรวจภาคสนามแบบเจาะจงไปที่กลุ่มตัวอย่างจากสถานประกอบการในอุตสาหกรรมก่อสร้างที่ขึ้นทะเบียนเป็นสมาชิกของสมาคมอุตสาหกรรมก่อสร้างไทย ในพระบรมราชูปถัมภ์ จำนวน 86 แห่ง
เมื่อคำนวณระดับความเชื่อมั่นตามทาโร่ ยามาเน่
พบว่ามีระดับความเชื่อมั่นที่ร้อยละ 90 จากสถานประกอบการทั้งหมด 580 แห่ง
ผลการวิจัยพบว่า สถานประกอบการขนาดใหญ่และขนาดกลางกว่าร้อยละ 32.5 มีนโยบายการปรับตัวทางเทคโนโลยีและนวัตกรรมภายใต้การปฏิวัติอุตสาหกรรมไทย 4.0
และพร้อมแข่งขันกับสถานประกอบการต่างชาติได้อย่างมีประสิทธิภาพกว่าสถานประกอบการขนาดกลางและขนาดย่อม
นอกจากนี้ การสังเคราะห์แนวทางการยกระดับขีดความสามารถของอุตสาหกรรมก่อสร้างไทย พบว่า อุตสาหกรรมก่อสร้างไทยควรพัฒนาคลัสเตอร์ และพัฒนาแรงงานฝีมือให้เชี่ยวชาญด้านเทคโนโลยีและนวัตกรรมสมัยใหม่ คือ เทคโนโลยีอินเทอร์เน็ตของสรรพสิ่ง
การใช้เทคโนโลยีช่วยวิเคราะห์ข้อมูลขนาดใหญ่ และแบบจำลองสารสนเทศอาคาร ในรูปแบบของการแชร์ริ่งเทคโนโลยีและนวัตกรรมอย่างมีส่วนร่วมในการผลักดันอุตสาหกรรมก่อสร้างไทยให้สามารถปรับตัวตามสถานการณ์ดิสรัปชั่นทางเทคโนโลยีและนวัตกรรมได้อย่างมีศักยภาพ
