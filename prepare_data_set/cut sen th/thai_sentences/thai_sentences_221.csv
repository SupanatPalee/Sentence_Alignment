sentences
งานวิจัยนี้เป็นการศึกษาการวิเคราะห์ตัวแปรเชิงตัวเลขต่อพฤติกรรมของเขื่อนที่สร้างจากกำแพงเสาเข็มคอนกรีตอัดแรงร่วมกับกำแพงดินซีเมนต์จากวิธีผสมลึกซึ่งถือว่าเป็นทางเลือกใหม่ในการก่อสร้างเขื่อน
กรณีศึกษาเป็นเขื่อนในทะเลสาบของโครงการเลครีเจนท์แจ้งวัฒนะ
ตั้งอยู่ในกรุงเทพมหานคร ประเทศไทย
เขื่อนนี้สร้างในบ่อดินที่ลึกมากโดยไม่จำเป็นต้องถ่ายเทน้ำออกจากบ่อก่อนก่อสร้าง
สามารถสร้างได้เร็วและประหยัดกว่าการสร้างเขื่อนแบบทั่วไป
สำหรับตัวแปรที่นำมาศึกษาได้แก่ ค่าระยะฝังของกำแพงคอนกรีตอัดแรง ค่าระดับน้ำในทะเลสาบ ค่าสติฟเนสเสาเข็มดินซีเมนต์ และค่าความลึกของชั้นดินที่ถูกปรับปรุงด้วยวิธีผสมลึก
เพื่อดูสมรรถนะของเขื่อนในเทอมของการเคลื่อนตัวทางข้างของเขื่อนและค่าโมเมนต์ดัดในกำแพงคอนกรีตอัดแรงซึ่งมีอิทธิพลต่อเสถียรภาพของเขื่อนนี้ด้วยวิธีไฟไนต์อิลิเมนต์ใช้โปรแกรมสำเร็จรูป PLAXIS 2D
ผลการศึกษาพบว่า การเพิ่มขึ้นของค่าระยะฝังของกำแพงคอนกรีตอัดแรง ค่าสติฟเนสเสาเข็มดินซีเมนต์ และค่าความลึกของชั้นดินที่ถูกปรับปรุงด้วยวิธีผสมลึก
ทำให้การเคลื่อนตัวทางข้างของเขื่อนลดลงอย่างมีนัยยะสำคัญ การเพิ่มความต่างของระดับน้ำทั้งสองฝั่งของเขื่อนทำให้การเคลื่อนตัวทางข้างของเขื่อนเพิ่มขึ้นแต่จะทำให้เสถียรภาพของเขื่อนลดลงอย่างมีนัยยะสำคัญ ค่าโมเมนต์ดัดบนกำแพงคอนกรีตอัดแรงลดลงเมื่อมีการลดลงของระยะฝังหรือความต่างของระดับน้ำทั้งสองฝั่ง อย่างไรก็ดีค่าโมเมนต์ดัดจะเพิ่มขึ้นก็ต่อเมื่อมีการลดลงของค่าสติฟเนสเสาเข็มดินซีเมนต์และความลึกของชั้นดินที่ถูกปรับปรุง
โดยที่ค่าโมเมนต์ดัดบนกำแพงด้านที่ติดกับทะเลสาบส่วนนอกโครงการสูงกว่าด้านที่ติดกับทะเลสาบส่วนในโครงการเสมอทุกกรณีศึกษา
ผลลัพธ์ที่ได้จากการศึกษาครั้งนี้จะเป็นแนวทางที่สำคัญในการพัฒนาวิธีการออกแบบการใช้กำแพงดินซีเมนต์ด้วยวิธีผสมลึกในชั้นดินเหนียวอ่อนกรุงเทพและชั้นดินเหนียวในบริเวณภาคพื้นเอเชียตะวันออกเฉียงใต้ต่อไป
