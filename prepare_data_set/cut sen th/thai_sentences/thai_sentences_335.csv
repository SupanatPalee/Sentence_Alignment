sentences
บทความนี้เสนอการศึกษาตัวแปรที่มีผลต่อค่าน้ำหนักบรรทุกวิกฤติของเสาท่อเหล็กกรอกคอนกรีตหน้าตัดวงกลมภายใต้แรงอัดตามแนวแกนโดยใช้โปรแกรม ABAQUS ชิ้นส่วนประเภท C3D8R
การตรวจสอบความถูกต้องของแบบจำลองไฟไนต์เอลิเมนต์ที่มีขนาดเส้นผ่านศูนย์กลาง 150 มม. และสูง 300 มม.
ความหนา 3.0 4.5 และ 6.0 มม. ได้ถูกเปรียบเทียบกับผลการทดสอบในห้องปฏิบัติการ
ผลการเปรียบเทียบพบว่าค่าน้ำหนักบรรทุกและการเสียรูปมีความสอดคล้องกับผลการทดสอบในห้องปฏิบัติการ
จากนั้นนำแบบจำลองที่ผ่านการสอบเทียบแล้วมาใช้ในการศึกษาถึงพารามิเตอร์ที่ส่งผลกระทบต่อค่าน้ำหนักบรรทุกวิกฤติของเสาท่อเหล็กกรอกคอนกรีตได้แก่ ความหนาและความสูงของเสาท่อเหล็ก สัมประสิทธิ์แรงเสียดทาน
พบว่าความหนาของเสาท่อเหล็กจะส่งผลกระทบโดยตรงต่อค่าน้ำหนักบรรทุกวิกฤติ
นั่นคือการเพิ่มความหนาของเสาท่อเหล็กจะส่งผลทำให้ค่าน้ำหนักบรรทุกวิกฤติของเสาท่อเหล็กกรอกคอนกรีตมีค่าเพิ่มสูงขึ้น
ในขณะที่การเปลี่ยนแปลงความสูงและสัมประสิทธิ์แรงเสียดทานจะส่งผลต่อค่าน้ำหนักบรรทุกวิกฤติน้อยมาก
