sentences
งานวิจัยนี้แสดงการวิเคราะห์หาต้นทุนและระยะเวลาก่อสร้างอาคาร
และเปรียบเทียบต้นทุนและระยะเวลาดังกล่าวระหว่างอาคารโครงสร้างคอนกรีตเสริมเหล็กและอาคารโครงสร้างเหล็กรูปพรรณที่มีพื้นที่และการใช้สอยเหมือนกัน
วิธีการศึกษาทำโดยการใช้แบบจำลองโครงสร้าง 3 มิติของอาคารเพื่อหาปริมาณวัสดุที่จะใช้ในการก่อสร้าง
ใช้ข้อมูลราคาค่าวัสดุต่อหน่วยในการหาต้นทุนค่าวัสดุ
ใช้ข้อมูลผลิตภาพการทำงานและอัตราค่าแรงงานต่อหน่วยในการหาต้นทุนค่าแรงงานและหาเวลาในการทำกิจกรรมย่อยต่าง ๆ
จากนั้นใช้แบบจำลองโครงการเพื่อหาระยะเวลาก่อสร้างของทั้งโครงการ
การตรวจสอบความถูกต้องของแบบจำลองทำโดยการเปรียบเทียบกับวิธีสายงานวิกฤต
จะเห็นได้ว่าข้อมูลจากแบบจำลองโครงสร้าง 3 มิติ ราคาต่อหน่วย ผลิตภาพการทำงาน และการจำลองสถานการณ์ สามารถใช้ร่วมกันเพื่อประมาณต้นทุนและระยะเวลาก่อสร้างอาคารได้ตามวัตถุประสงค์
ระยะเวลาก่อสร้างที่วิเคราะห์ได้จากการจำลองสถานการณ์ของทั้งโครงการมีความสอดคล้องกับระยะเวลาที่ได้จากวิธีสายงานวิกฤต
นอกจากนั้นเมื่อใช้การจำลองสถานการณ์จะสามารถกำหนดเงื่อนไขการทำงานแบบพิเศษซึ่งช่วยให้ผลลัพธ์ที่ได้จากการจำลองสอดคล้องกับสภาพการก่อสร้างที่ต้องการได้มากยิ่งขึ้น
เมื่อเปรียบเทียบต้นทุนและระยะเวลาก่อสร้างในกรณีศึกษานี้พบว่าโครงสร้างอาคารเหล็กรูปพรรณมีต้นทุนในการก่อสร้างสูงกว่าต้นทุนในการก่อสร้างโครงสร้างอาคารคอนกรีตเสริมเหล็ก 39 เปอร์เซ็นต์
และใช้เวลาก่อสร้างในหน่วยงานน้อยกว่าเวลาที่ใช้ในกรณีของโครงสร้างอาคารคอนกรีตเสริมเหล็ก 69 เปอร์เซ็นต์
