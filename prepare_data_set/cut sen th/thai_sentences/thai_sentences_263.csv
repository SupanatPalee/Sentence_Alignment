sentences
งานวิจัยนี้นำเสนอรูปแบบการปรับปรุงกรอบอาคารเพื่อให้ได้อาคารที่เป็นมิตรต่อสิ่งแวดล้อม ตามเกณฑ์มาตรฐานประสิทธิภาพพลังงานขั้นต่ำ
ผนวกกับการประเมินวัฏจักรชีวิต ด้านการปล่อยก๊าซเรือนกระจกในช่วงของการผลิตวัสดุที่ใช้ในการปรับปรุง และการใช้ไฟฟ้าระบบปรับอากาศ ซึ่งเป็นผลมาจากรูปแบบของกรอบอาคาร
ดังนั้นผู้วิจัยได้กำหนดรูปแบบทางเลือกของกรอบอาคารเพื่อหาแนวทางที่ดีที่สุดจากการทดลองในโปรแกรม BEC Web-Base และการคำนวณปริมาณการปล่อยก๊าซเรือนกระจกโดยอ้างอิงจากการคำนวณจากคณะกรรมการระหว่างรัฐว่าด้วยการเปลี่ยนแปลงสภาพอากาศ
ในบทความวิจัยนี้จะนำเสนอแนวทางในการปรับปรุงของอาคารผู้ป่วยนอก โรงพยาบาลสารภี ซึ่งเป็นโรงพยาบาลชุมชนที่ใช้แบบมาตรฐานอาคารผู้ป่วยนอกเลขที่ 3130 ที่มีค่าการถ่ายเทความร้อนของผนัง และหลังคาไม่ผ่านเกณฑ์มาตรฐานประสิทธิภาพพลังงานขั้นต่ำ
ผลการวิจัยพบว่า
แนวทางที่ดีที่สุดในส่วนของผนัง คือการติดตั้งผนังยิปซั่มพร้อมกับฉนวนกันความร้อน ความหนาแน่น 12 กก./ลบ.ม. (หนา 65 มม.) และการติดตั้งฉนวนกันความร้อน ความหนาแน่น 24 กก./ลบ.ม. (หนา 25 มม.) ภายใต้หลังคาเดิม
ทำให้อาคารมีค่าการถ่ายเทความร้อนรวมของผนัง และหลังคาเท่ากับ 24.55 W/m2 และ 8.56 W/m2 ตามลำดับ ซึ่งผ่านเกณฑ์มาตรฐานประสิทธิภาพพลังงานขั้นต่ำ
"แม้ว่าแนวทางการปรับปรุงทำให้มีปริมาณการปล่อยก๊าซเรือนกระจกที่เกิดจากวัสดุรวม 1,507.07 kgCO2e"
"แต่ทำให้อาคารสามารถลดปริมาณก๊าซเรือนกระจกจากการใช้ไฟฟ้าระบบปรับอากาศได้ปีละ 7,818.61 kgCO2e"
นอกจากนี้ผลกำไรจากการขายคาร์บอนเครดิตจากการลดปริมาณการปล่อยก๊าซเรือนกระจก และค่าไฟฟ้าที่ลดลงสามารถคืนทุนจากต้นทุน ในระยะเวลา 1.20 ปี
ทั้งนี้ในการศึกษาต่อไปผู้วิจัยเสนอให้พิจารณาทางด้านผลกระทบต่อสิ่งแวดล้อมในทุกช่วงวัฏจักรชีวิตของอาคาร
เพื่อให้ได้ข้อสรุปที่ชัดเจนยิ่งขึ้น
