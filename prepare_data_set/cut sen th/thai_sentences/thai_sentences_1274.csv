sentences
บทความนี้นำเสนอวิธีกำหนดความหนาของชั้นหินอนุภาคสำหรับโครงสร้างทางรถไฟแบบมีหินโรยทาง
โดยพิจารณาถึงสมรรถนะของชั้นดินพื้นทางที่เปลี่ยนแปลงไปตามอายุการใช้งาน
วิธีการนี้ได้จากการปรับปรุงแนวทางออกแบบของ Li and Selig
เพื่อใช้สำหรับทางรถไฟชนิดกว้าง 1.000 m
โดยจำลองพฤติกรรมทางกลของโครงสร้างทางรถไฟที่สำคัญ 2 ประการ
ได้แก่ 1) การสะสมความเครียดแบบพลาสติกในชั้นดินพื้นทางภายใต้สภาพความเค้นจากการใช้ทาง
และ 2) ลักษณะการกระจายตัวของความเค้นจากน้ำหนักกดเพลาในโครงสร้างทาง
การศึกษานี้จำลองการสะสมความเครียดแบบพลาสติกด้วยสมการกำลัง
และวิเคราะห์ความเค้นในโครงสร้างทางด้วยแบบจำลองทางรถไฟชนิดอีลาสติก 3 มิติ
โดยเปลี่ยนตัวแปรการวิเคราะห์ให้ครอบคลุมสภาพทางและลักษณะการใช้งานที่หลากหลาย
เมื่อผนวกผลจากทั้งสองส่วนเข้าด้วยกัน
จะได้มาซึ่งวิธีและชุดกราฟออกแบบสำหรับกำหนดความหนาของชั้นหินอนุภาคที่เพียงพอ ที่จะสามารถป้องกันการเคลื่อนตัวและการพังวิบัติของชั้นดินพื้นทางอันเกิดจากน้ำหนักผ่านทางสะสมที่มากเกินไป
กราฟออกแบบชุดนี้เหมาะสมกับบริบทและสภาพการใช้ทางรถไฟของประเทศไทยโดยเฉพาะ
