sentences
งานวิจัยนี้กล่าวถึงการบำบัดน้ำทะเลปนเปื้อนปิโตรเลียมไฮโดรคาร์บอนสังเคราะห์ ด้วยการออกซิเดชันเคมีโดยใช้สารออกซิไดซ์ 3 ชนิด ได้แก่ สารละลายโพแทสเซียมเปอร์แมงกาเนต สารละลายโซเดียมเปอร์ซัลเฟต และสารละลายโซเดียมเปอร์คาร์บอเนต ที่แปรผันปริมาณและ/หรือความเข้มข้นเป็น 25% 50% 100% 125% และ 150% ของปริมาณสารออกซิไดซ์ที่คำนวณได้จากปฏิกิริยาออกซิเดชันกับไครซีนในน้ำทะเลปนเปื้อนสังเคราะห์ 52 µg/l ปริมาตร 50 ml
โดยใช้สมการเคมีที่เกิดปฏิกิริยาออกซิเดชันอย่างสมบูรณ์ วิเคราะห์ปริมาณไครซีนที่เหลืออยู่ด้วยวิธีฟลูออเรสเซนต์สเปกโตรสโคปีโดยใช้ตัวทำละลายเฮกเซนเป็นตัวสกัด
ผลการทดลองแสดงให้เห็นว่าสารละลายโซเดียมเปอร์ซัลเฟตปริมาณ 50% ของที่คำนวณได้จากสมการมีประสิทธิภาพในการกำจัดสารประกอบไครซีนในน้ำทะเลสังเคราะห์ได้สูงที่สุด
รองลงมาคือสารละลายโพแทสเซียมเปอร์แมงกาเนตปริมาณ 150% ของที่คำนวณได้จากสมการ
และลำดับสุดท้ายคือสารละลายโซเดียมเปอร์คาร์บอเนต ปริมาณ 100% ของที่คำนวณได้จากสมการ
โดยมีประสิทธิภาพในการกำจัดสารประกอบไครซีนในน้ำทะเลปนเปื้อนสังเคราะห์สูงสุดเฉลี่ย 94.62% 89.87% และ 70.79% ตามลำดับ
