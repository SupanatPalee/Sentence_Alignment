sentences
การวิจัยครั้งนี้มีวัตถุประสงค์เพื่อวิเคราะห์การกระจายของการถือครองที่ดินระดับครัวเรือน
และวิเคราะห์ความสัมพันธ์ของขนาดเนื้อที่ถือครองทางการเกษตรกับจำนวนสมาชิกในครัวเรือน
กระบวนการวิจัยเริ่มด้วยการปรับปรุงเส้นขอบเขตการถือครองที่ดินรายครัวเรือนซึ่งเป็นฐานข้อมูลเชิงพื้นที่ในระบบสารสนเทศภูมิศาสตร์ให้เป็นปัจจุบันด้วยการสำรวจภาคสนามโดยใช้ข้อมูลดาวเทียมจากโปรแกรม Google Earth และเครื่องกำหนดพิกัดบนพื้นโลกด้วยดาวเทียมเป็นเครื่องมือ
ขั้นตอนถัดมาได้สอบถามหัวหน้าครัวเรือนถึงการใช้ประโยชน์ที่ดินและจำนวนสมาชิกในครัวเรือน
ขั้นตอนสุดท้ายเป็นการวิเคราะห์ข้อมูลโดยใช้เส้นโค้งลอเรนซ์ (Lorenz Curve) และสัมประสิทธิ์จินี (Gini Coefficient)
เพื่อวัดความไม่เท่าเทียมกันของการถือครองที่ดิน
และใช้สัมประสิทธิ์สหสัมพันธ์และสัมประสิทธิ์การตัดสินใจเพื่อวัดทิศทางของความสัมพันธ์กับขนาดของความสัมพันธ์ระหว่างเนื้อที่ถือครองทางการเกษตรกับจำนวนสมาชิกในครัวเรือน
ผลการวิจัยพบว่า
เส้นโค้งลอเรนซ์ของการถือครองที่ดินอยู่ห่างจากเส้นแห่งการกระจายเท่าเทียมกัน
โดยสัมประสิทธิ์จินี มีค่าเท่ากับ 0.31
แสดงว่าการถือครองที่ดินระดับครัวเรือนมีความเหลื่อมล้ำกันอยู่ ร้อยละ 31
ขนาดเนื้อที่ถือครองรายครัวเรือนมีความสัมพันธ์ในทิศทางเดียวกันกับจำนวนสมาชิกในครัวเรือน
โดยมีค่าสัมประสิทธิ์สหสัมพันธ์ (r) เท่ากับ 0.34
แสดงว่าเมื่อจำนวนสมาชิกในครัวเรือนเพิ่มขึ้นจะทำให้ขนาดเนื้อที่ถือครองเพิ่มขึ้นด้วย
สำหรับขนาดของเนื้อที่ถือครองรายครัวเรือนเป็นผลมาจากจำนวนสมาชิกในครัวเรือนเพียงร้อยละ 11 เท่านั้น โดยค่าสัมประสิทธิ์การตัดสินใจ (r2) เท่ากับ 0.11
แสดงว่าเนื้อที่ถือครองไม่ได้มีสาเหตุหลักมาจากจำนวนมาชิกในครัวเรือน
