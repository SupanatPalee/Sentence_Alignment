sentences
การวิจัยครั้งนี้มีวัตถุประสงค์เพื่อสร้างขั้นตอนวิธีการสุ่มตัวอย่างลดแบบใหม่
โดยใช้แนวคิดของขั้นตอนวิธีการหาค่าเหมาะสมที่สุดแบบวาฬและไบนารีวาฬร่วมกับเทคนิคเคเพื่อนบ้านใกล้ที่สุดเพื่อใช้ในการแก้ปัญหาข้อมูลไม่สมดุล
ซึ่งขั้นตอนวิธีที่นำเสนอนี้จะกำหนดค่าพารามิเตอร์เคเท่ากับหนึ่ง
ทั้งนี้ได้เลือกชุดข้อมูลทดสอบจำนวน 12 ชุดจาก KEEL และ imbalanced-learn
ซึ่งชุดข้อมูลจะมีอัตราส่วนความไม่สมดุลอยู่ในช่วง 1.82 ถึง 42.01
เพื่อใช้ในการประเมินขั้นตอนวิธีใหม่เปรียบเทียบกับการแก้ปัญหาข้อมูลไม่สมดุลด้วยวิธีการลดจำนวนตัวอย่างข้อมูล 3 ขั้นตอนวิธี ได้แก่ การลดจำนวนตัวอย่างข้อมูลแบบสุ่ม คลัสเตอร์เซนทรอยด์ และเนียร์มิส
งานวิจัยนี้เริ่มจากการนำชุดข้อมูลมาแบ่งเป็นสองชุด คือ ชุดข้อมูลฝึกสอนและชุดข้อมูลทดสอบ
สำหรับชุดข้อมูลฝึกสอนคลาสข้อมูลกลุ่มน้อยจะใช้ข้อมูลชุดเดิม
ในขณะที่คลาสข้อมูลกลุ่มมากจะถูกวิเคราะห์เพื่อดึงชุดข้อมูลย่อยที่เป็นตัวแทนที่ดีที่สุดด้วยขั้นตอนวิธีที่นำเสนอ
และประเมินประสิทธิภาพด้วยเทคนิคซัพพอร์ตเวกเตอร์แมชชีน
จากผลการวิจัยพบว่าขั้นตอนวิธีที่ได้นำเสนอมีประสิทธิภาพการทำงานโดยรวมสูงที่สุด
เมื่อเทียบกับขั้นตอนวิธีการสุ่มตัวอย่างลดทั้งสามที่นำมาเปรียบเทียบ
"ซึ่งมีผลการวัดประสิทธิภาพโดยเฉลี่ยดังนี้ Accuracy = 0.8596, F1 score = 0.6255, G-mean = 0.8941, AUROC = 0.9363, AUPRC = 0.6978, Sensitivity = 0.9444, Precision = 0.5271, MCC = 0.6204, และ Kappa = 0.5695"
