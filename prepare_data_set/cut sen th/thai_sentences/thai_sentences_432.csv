sentences
งานวิจัยนี้มีจุดประสงค์หลักในการเลือกใช้โลหะเติมการเชื่อมทิก (Tungsten inert gas welding: TIG welding)
เพื่อทำให้เกิดรอยต่อระหว่างเหล็กกล้าไร้สนิมต่าง AISI304 และ AISI316L ที่ทำให้เกิดความแข็งแรงสูง
และศึกษาตัวแปรการเชื่อมที่มีผลต่อสมบัติของรอยต่อ
ผลการทดลองโดยสรุปมีดังนี้  กระแสเชื่อมที่เพิ่มสูงขึ้นส่งผลทำให้ความแข็งแรงดึงของรอยต่อที่เชื่อมด้วยโลหะเติมทั้ง 3 รูปแบบมีค่าเพิ่มขึ้น
โลหะเติมที่มีความเหมาะสมในการเชื่อมรอยต่อระหว่างเหล็กกล้าไร้สนิม AISI304 และ AISI316L คือ โลหะเติม ER309LSi ซึ่งแสดงความแข็งแรงดึงสูงสุด 607 MPa
รอยต่อที่เชื่อมด้วยโลหะเติม ER309LSi นี้แสดงค่าความแข็งแรงดึงสูงกว่า ER316LSi และ ER316L ที่ 5% และ 3% ตามลำดับ ตำแหน่งการพังทลายของชิ้นทดสอบความแข็งแรงดึงสามารถพบได้ที่กึ่งกลางของโลหะเชื่อมเมื่อกระแสเชื่อมมีค่า 80-100 A อย่างไรก็ตามตำแหน่งการพังทลายถูกเลื่อนไปที่ด้านเหล็กกล้าไร้สนิม AISI316L
เมื่อกระแสเชื่อมมีค่าสูงและแสดงการเกิดการเปลี่ยนรูปในปริมาณสูงในพื้นที่การพังทลาย ความแข็งเฉลี่ยของโลหะเชื่อมที่เชื่อมด้วยโลหะเติม ER309LSi มีค่าสูงสุดในโลหะเติมทั้ง 3 แบบ
และมีความสัมพันธ์โดยตรงทำให้เกิดความแข็งแรงดึงสูงสุดของรอยต่อ
