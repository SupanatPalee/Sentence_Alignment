sentences
คนเดินเท้ามีความเสี่ยงสูงต่อการถูกรถชนและเสียชีวิตที่ทางม้าลาย
แนวทางหนึ่งที่ช่วยลดความรุนแรงของเหตุรถชนคนข้ามถนนได้คือการเตือนผู้ขับขี่ให้ชะลอความเร็วก่อนถึงทางข้าม
การศึกษานี้มุ่งเน้นการประเมินประสิทธิผลของการติดตั้งเส้นซิกแซกบนพื้นทางก่อนถึงทางม้าลาย
โดยเลือกทางข้ามบนถนนสายหลักในมหาวิทยาลัยสงขลานครินทร์เป็นกรณีศึกษา
ผลการศึกษาพบว่า ค่าเฉลี่ยและค่าเปอร์เซ็นไทล์ที่ 85 ของความเร็วรถยนต์ก่อนถึงทางม้าลายลดลงอย่างมีนัยสำคัญหลังติดตั้งเส้นซิกแซกได้ 7 วัน
แต่หลังจากนั้นกลับมีค่าเพิ่มขึ้นจนใกล้เคียงกับความเร็วก่อนติดตั้งเส้นซิกแซก
สุดท้ายผลคาดการณ์โอกาสเสียชีวิตของคนข้ามถนน พบว่า เส้นซิกแซกลดโอกาสเสียชีวิตได้ร้อยละ 1-6
นอกจากนี้ เส้นซิกแซกยังช่วยเพิ่มการรับรู้และความระมัดระวังของผู้ขับขี่รถยนต์ก่อนถึงทางข้าม
ดังนั้นอาจสรุปได้ว่าการติดตั้งเส้นซิกแซกช่วยลดโอกาสการเสียชีวิตของคนข้ามถนนได้
