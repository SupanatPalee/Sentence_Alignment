sentences
วัตถุประสงค์ของงานวิจัยนี้เพื่อ วิเคราะห์ปัจจัยที่มีผลต่อความพึงพอใจของลูกค้าในการใช้บริการคอนกรีตผสมเสร็จด้วยวิธีการทางสถิติ
และค้นหาระดับความพึงพอใจของลูกค้าในการใช้บริการคอนกรีตผสมเสร็จ
กรณีศึกษาห้างหุ้นส่วน (หจก.) ABC จำกัดแห่งหนึ่งในจังหวัดพิษณุโลก
สำหรับเครื่องมือที่ใช้ในการเก็บรวบรวมข้อมูลเป็นแบบสอบถามที่ได้ทำการออกแบบและสร้างขึ้นมาโดยใช้มาตราวัดของลิเคิร์ท
กลุ่มตัวอย่างในงานวิจัยนี้เป็นลูกค้าที่ได้ทำการสั่งซื้อคอนกรีตผสมเสร็จจำนวน 120 รายซึ่งเป็นไปตามขนาดของกลุ่มตัวอย่างที่ยอมรับได้โดยคำนวณจากสูตรของ ทาโร่ ยามาเน่ ที่ระดับความเชื่อมั่น 95%
โดยข้อมูลทั้งหมดที่ได้เก็บรวมรวมมาจะถูกนำมาวิเคราะห์ผลทางสถิติเชิงพรรณนาและเชิงอนุมานประกอบด้วย ค่าความถี่ ค่าร้อยละ ค่าเฉลี่ย ค่าเบี่ยงเบนมาตรฐาน
และทดสอบสมมุติฐานโดยใช้สถิติไคสแควร์
ผลการศึกษาวิจัยพบว่า ปัจจัยด้าน อายุ ระดับการศึกษา ประเภทของลูกค้า และรายได้มีผลต่อการเลือกใช้คอนกรีตผสมเสร็จของลูกค้าอย่างมีนัยสำคัญทางสถิติที่ระดับความเชื่อมั่น 95%
ในขณะที่ปัจจัยทางด้าน เพศ มีผลต่อการตัดสินใจเลือกใช้คอนกรีตผสมเสร็จอย่างไม่มีนัยสำคัญทางสถิติที่ระดับความเชื่อมั่น 95%
นอกจากนี้ด้านความพึงพอใจของลูกค้าพบว่า ลูกค้ามีระดับความพึงพอใจด้านราคาคอนกรีตผสมเสร็จมากที่สุด
ในขณะที่ด้านการจัดส่งคอนกรีตลูกค้าจะมีระดับความพึงพอใจน้อยที่สุด
