sentences
งานวิจัยนี้ทำการศึกษาฝุ่น PM2.5  และองค์ประกอบทางเคมี ได้แก่ Black Carbon สารไอออนิก และธาตุในพื้นที่เมืองและพื้นที่อุตสาหกรรมของเมืองนครราชสีมา
ทำการเก็บตัวอย่างพื้นที่ละ 1 จุด จุดละ 41 ตัวอย่าง ในระยะเวลา 4 เดือนต่อเนื่อง (พ.ย.59 – ก.พ. 60)
ผลการศึกษาพบว่าระดับความเข้มข้น PM2.5  เฉลี่ย 24 ชั่วโมง ในพื้นที่อุตสาหกรรมสูงกว่าพื้นที่เมืองอย่างมีนัยสำคัญทางสถิติ ที่ระดับความเชื่อมั่นร้อยละ 95
ในทางตรงกันข้าม ความเข้มข้นของ Black Carbon ในพื้นที่เมืองสูงกว่าพื้นที่อุตสาหกรรม
ส่วนผลการวิเคราะห์ของสารไอออนิก 7 ชนิด และธาตุ 20 ชนิด พบว่าค่าเฉลี่ยความเข้มข้นของสารไอออนิก 3 ชนิด ได้แก่ Cl-  NO3- และ K+ และความเข้มข้นของธาตุ 9 ชนิด ได้แก่ Ag Al Cd Fe Mn Ni Tl V และ Zn ในพื้นที่อุตสาหกรรมสูงกว่าพื้นที่เมือง
นอกจากนี้
สัดส่วนองค์ประกอบทางเคมีของฝุ่นที่ตรวจวัดได้ในพื้นที่เมืองมีสัดส่วนเรียงจากมากไปน้อย ได้แก่ แอนไอออน แคทไอออน Black Carbon และธาตุ ตามลำดับ
ส่วนพื้นที่อุตสาหกรรมมีสัดส่วนเรียงจากมากไปน้อย ได้แก่ แอนไอออน แคทไอออน ธาตุ และ Black Carbon ตามลำดับ
ผลการศึกษาของเมืองนครราชสีมาในการศึกษานี้มีความใกล้เคียงกับผลที่ได้จากเมืองอื่นและสามารถนำไปใช้วิเคราะห์ในแบบจำลองเพื่อทำนายแหล่งกำเนิดมลสารในอนาคต
