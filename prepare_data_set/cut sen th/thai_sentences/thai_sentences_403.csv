sentences
เบต้า-แคโรทีน (β-carotene) เป็นสารในกลุ่มแคโรทีนอยด์ (carotenoids) ที่มีความสำคัญต่อสุขภาพของมนุษย์
ทั้งยังมีบทบาทสำคัญทางเภสัชกรรมเป็นอย่างมาก
ในปัจจุบันการศึกษาแหล่งของสารเบต้า-แคโรทีนเพื่อพัฒนาเป็นอาหารเสริมสุขภาพทางการค้าได้รับความสนใจอย่างแพร่หลาย
ซึ่งโดยทั่วไปสามารถพบเบต้า-แคโรทีนได้ในผัก ผลไม้ที่มีสีส้มและเหลือง
ในการทดลองครั้งนี้ได้สนใจศึกษาการสะสมสารเบต้า-แคโรทีนในดอกโสน (Sesbania javanica Miq.)
นำไปสู่การพัฒนาเป็นผลิตภัณฑ์อาหารเสริมสุขภาพในรูปแบบไอศกรีมเสริมดอกโสน
โดยการทดลองศึกษาองค์ประกอบทางเคมีเบื้องต้นด้วยการเปรียบเทียบลายพิมพ์พฤกษเคมีของสารสกัดหยาบจากดอกโสนอบแห้งกับสารมาตรฐานเบต้า-แคโรทีนด้วยเทคนิคโครมาโตกราฟีแบบแผ่นบาง
พบว่าสารสกัดหยาบจากดอกโสนมีสารเบต้า-แคโรทีนเป็นองค์ประกอบทั้งในส่วนที่สกัดด้วยเอทานอลและเฮกเซน
นอกจากนี้ในการทดลองครั้งนี้ยังได้สนใจการแปรรูปดอกโสนเป็นผลิตภัณฑ์ไอศกรีมเสริมดอกโสน
ซึ่งผลจากการเสริมดอกโสนลวกในอัตราส่วนร้อยละ 20 ลงในไอศกรีม
มีผลให้ไอศกรีมที่ได้มีสีเหลืองเข้มกว่าไอศกรีมชุดควบคุมโดยพิจารณาจากการเปรียบเทียบค่าสีเหลือง (b*)
และยังสอดคล้องกับผลการวิเคราะห์ปริมาณสารเบต้า-แคโรทีนในไอศกรีมเสริมดอกโสนและชุดควบคุมซึ่งมีค่าเท่ากับ 1.94 และ 0.18 ไมโครกรัมต่อกรัม ตามลำดับ
จากผลการทดลองพบว่าการเสริมดอกโสนลงในผลิตภัณฑ์ไอศกรีมนอกจากจะเป็นการพัฒนาและ แปรรูปผลิตภัณฑ์จากวัตถุดิบการเกษตรที่พบมากในท้องถิ่นแล้ว ยังเป็นแนวทางในการเพิ่มคุณค่าทางโภชนาการให้กับผลิตภัณฑ์อาหารอีกทางหนึ่งด้วย
แต่อย่างไรก็ตามการผลิตไอศกรีมเสริมดอกโสนควรได้รับการพัฒนาผลิตภัณฑ์ให้เป็นที่ยอมรับของผู้บริโภค
เพื่อนำไปสู่การสนับสนุนให้ไอศกรีมเสริมดอกโสนเป็นผลิตภัณฑ์ไอศกรีมเพื่อสุขภาพต่อไปในอนาคต
