sentences
ในปัจจุบันนี้อุตสาหกรรมการผลิตรถยนต์ในประเทศไทยมีการปรับตัวลดลง
เนื่องจากได้รับผลกระทบจากการแพร่ระบาดของไวรัสโควิด-19 ที่ลุกลามไปทั่วโลก
ส่งผลกระทบต่อโครงสร้างการผลิต และส่งออกยานยนต์
โดยเฉพาะผู้ผลิตชิ้นส่วนที่เกี่ยวข้องกับยานยนต์
ในการวิจัยครั้งนี้ ผู้วิจัยได้ศึกษากระบวนการทำงานของผู้ผลิตชิ้นส่วนยานยนต์ในกลุ่มผู้ผลิตแม่พิมพ์
โดยมีวัตถุประสงค์ 1) เพื่อปรับปรุงกระบวนการผลิตแม่พิมพ์โดยการศึกษาวิธีการอบอ่อน
ในการปรับค่าความแข็งของแท่งโลหะก่อนเข้าสู่ขั้นตอนการกลึงอัตโนมัติโดยการใช้ดอกกัด
และ 2) เพื่อทดสอบความแตกต่างของอายุการใช้งานแม่พิมพ์ก่อนและหลังปรับปรุง
โดยวิธีการอบอ่อนได้ใช้เป็นเทคนิคในการปรับปรุงกระบวนการผลิตแม่พิมพ์
คือนำโลหะประเภทเอสเค 11 ไปลดค่าความแข็งก่อนนำไปขึ้นรูปชิ้นงานด้วยวิธีการกลึงอัตโนมัติโดยการใช้ดอกกัด
โดยให้ความร้อนอุณหภูมิเตาที่ 500 องศาเซลเซียส ใช้เวลา 420 นาที
เพื่อลดค่าความแข็ง
จากนั้นนำโลหะเข้าสู่ขั้นตอนการกลึงอัตโนมัติโดยการใช้ดอกกัดจนได้เป็นชิ้นงาน
จากนั้นทำการกัดชิ้นงานให้ได้รูปทรงด้วยเครื่องแมชชีนนิ่งเซ็นเตอร์
เมื่อได้ชิ้นงานที่สมบูรณ์แล้วจึงนำไปคืนค่าความแข็งเดิม อุณหภูมิที่ 500 องศาเซลเซียส ใช้เวลา 420 นาที ให้ได้ความแข็งตามที่แบบกำหนด
และนำเข้าสู่ขั้นตอนต่อไปตามเดิม
ผลจากการศึกษาวิธีการอบอ่อน
และปรับปรุงกระบวนการผลิต
พบว่าประสิทธิภาพของดอกกัดเพิ่มขึ้น
ในจำนวนการผลิตชิ้นงานที่เท่ากัน
จากเดิมใช้ดอกกัดเฉลี่ย 41.33 แท่ง/เดือน ลดเหลือ 14 แท่ง/เดือน
และผลทดสอบความแตกต่างของอายุการใช้งานแม่พิมพ์ก่อนและหลังปรับปรุงไม่แตกต่างกันที่ ระดับนัยสำคัญ 0.05
