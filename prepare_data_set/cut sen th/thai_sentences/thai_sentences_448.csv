sentences
งานวิจัยนี้มีวัตถุประสงค์เพื่อออกแบบและสร้างตัวเก็บประจุแรงสูงแบบใช้ฉนวนก๊าซซัลเฟอร์เฮกซะฟลูออไรด์ที่ความดันเกจ 3 บาร์
เพื่อใช้ทำตัวเก็บประจุมาตรฐานที่มีค่ากำลังไฟฟ้าสูญเสียต่ำมากสำหรับขนาดพิกัดแรงดัน 200 กิโลโวลต์
โครงสร้างของตัวเก็บประจุใช้สแตนเลสทำเป็นอิเล็กโทรดครึ่งทรงกลมซ้อนศูนย์กลางร่วมกับอิเล็กโทรดทรงกระบอกซ้อนแกนร่วม
และมีอิเล็กโทรดการ์ด ติดตั้งอยู่ในตัวท่อฉนวนพีวีซี
โดยการประกอบตัวเก็บประจุที่พัฒนาขึ้นทำภายในห้องสะอาด
และงานวิจัยนี้ทดสอบค่าความจุไฟฟ้าของตัวเก็บประจุแรงสูงและสอบเทียบตัวเก็บประจุแรงสูงสำหรับใช้ทำเครื่องวัดแรงดันไฟฟ้ากระแสสลับแบบโวลเตจดิไวเดอร์เพื่อเป็นเครื่องมือวัดที่ได้มาตรฐานโดยกองทดสอบไฟฟ้าแรงสูง ฝ่ายบำรุงรักษาระบบส่ง  การไฟฟ้าฝ่ายผลิตแห่งประเทศไทย
ผลการวัดค่าความจุไฟฟ้าของตัวเก็บประจุมีค่า 50.611 พิโกฟารัด แฟกเตอร์กำลังไฟฟ้าสูญเสีย 0.001%
ผลการสอบเทียบของโวลเตจดิไวเดอร์วัดแรงดัน ได้ค่าเฉลี่ยของแฟกเตอร์ตัวคูณเท่ากับ 925.99 ค่าความไม่แน่นอน ±0.61% ที่ระดับความเชื่อมั่น 95%
สำหรับผลการสอบเทียบตัวเก็บประจุต่ออนุกรมวัดค่ายอดแรงดันด้วยวิธีของชับบ์แอนด์ฟอเทสคิว ได้ค่าเฉลี่ยของแฟกเตอร์ตัวคูณ เท่ากับ 198.91 ค่าความไม่แน่นอน ±1.65% ที่ระดับความเชื่อมั่น 95%
