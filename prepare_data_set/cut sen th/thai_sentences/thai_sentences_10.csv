sentences
ไหมเย็บแผล (silk suture) เป็นไหมเย็บแผลที่ทางทันตแพทย์นิยมใช้นำมาเย็บแผลในช่องปาก
ซึ่งจะคงสภาพแรงดึงและสอดคล้องกับการหายของแผล
โดยจะเย็บคงสภาพเพื่อให้เกิดการหายของแผลเป็นระยะเวลาอย่างน้อย 3–5 วัน
คุณสมบัติของเส้นไหมแบบ non-resorbable suture ที่นิยมใช้ในทันตกรรม สามารถทำให้มีเศษอาหารเข้ามาสะสม
และส่งผลให้เกิดการติดเชื้อมากกว่าแบบไหมละลาย
โดยเฉพาะในผู้ป่วยที่มีโรคประจำตัว เช่น เบาหวาน หรือโรคที่มีภูมิคุ้มกันบกพร่อง
ปัจจุบันมีการพัฒนาให้ไหมเย็บแผลสามารถเคลือบด้วยยาปฏิชีวนะ
เพื่อลดความเสี่ยงในการติดเชื้อแต่ยังไม่พบการศึกษาที่ใช้ไหมที่ทำด้วย silk
การศึกษานี้มีวัตถุประสงค์เพื่อประเมินคุณสมบัติทางกายภาพและชีวภาพของไหมเย็บแผลชนิดไม่ละลายแบบพันเกลียว (non-absorbable and multifilament) ที่แช่ด้วยยาปฏิชีวนะลีโวฟลอกซาซิน ความเข้มข้น 3 มก./มล. ด้วย 2 วิธี คือแบบแห้งและแบบเปียก
จากนั้นนำไปทดสอบเปรียบเทียบคุณสมบัติทางกายภาพโดยการทดสอบแรงดึง ปริมาณรูพรุน การมีอยู่ของยาลีโวฟลอกซาซิน และการปลดปล่อยยา
โดยเปรียบเทียบกับไหมเย็บแผลปกติ
ผลการศึกษาพบว่าไหมเย็บแผลที่แช่ยาลีโวฟลอกซาซินมีความแข็งแรง ไม่แตกต่างอย่างมีนัยสำคัญทางสถิติกับไหมเย็บแผลปกติ และการปลดปล่อยสารละลายลีโวฟลอกซาซินจากไหมทั้งสองกลุ่ม ไม่แตกต่างกันและสามารถปลดปล่อยยาได้ต่อเนื่องเป็นระยะเวลา 7 วัน
ในกลุ่มเปียกพบว่าค่ารูพรุนมีปริมาณที่น้อยกว่าและขนาดเส้นผ่านศูนย์กลางรูพรุนมีขนาดที่ใหญ่กว่ากลุ่มแห้งและกลุ่มควบคุม
ดังนั้นการใช้ไหมเย็บแผลปกติที่นำไปชุบด้วยยาปฏิชีวนะ มีความแข็งแรงที่ใกล้เคียงกับจากไหมเย็บแผลปกติ
และสามารถใช้ประโยชน์ในการปลดปล่อยยาเพื่อลดการติดเชื้อบริเวณแผล
