sentences
งานวิจัยนี้นำเสนอนโยบายการบริหารสินค้าคงคลังสำหรับธุรกิจขายสินค้าตกแต่งบ้านของบริษัทกรณีศึกษา ซึ่งมีการขายผ่านทางหน้าร้านสาขาต่างๆที่มีรูปแบบการขายที่แตกต่างกัน
และสินค้าตกแต่งบ้านมีความเป็นเอกลักษณ์เฉพาะตัวเนื่องจากผลิตมาจากหินอ่อนธรรมชาติทั้งหมดและมีความต้องการที่ไม่แน่นอน
จึงทำให้มีการนำไปวางจำหน่ายที่หน้าร้านสาขาจำนวนมากเพื่อไม่ให้เกิดการสูญเสียโอกาสในการขาย
ซึ่งส่งผลให้มีปริมาณการจัดเก็บเป็นจำนวนมากเกินไป
ดังนั้น งานวิจัยนี้จึงได้นำเสนอวิธีการเพื่อกำหนดนโยบายคงคลังสำหรับบริหารสินค้าคงคลังของบริษัทกรณีศึกษาอย่างเป็นระบบ
ผลลัพธ์จากการกำหนดนโยบายคงคลังในงานวิจัยนี้ได้นำเสนอนโยบายคงคลังแบบจำลองระดับคงคลังเป้าหมาย (Order-up-to Level Model: OUL) ที่มีการกำหนดรอบคาบ(T) หรือระยะเวลาการสั่งเติมสินค้าที่แน่นอน คือ 2 และ 4 สัปดาห์
โดยสั่งเติมปริมาณสินค้าเท่ากับ Q* ด้วยระดับการให้บริการ 99.90%
และมีเวลานำที่คงที่ คือ 1 สัปดาห์
โดยคำนึงถึงข้อจำกัดและรูปแบบการขายที่แตกต่างกันของแต่ละสาขารวมไปถึงความไม่แน่นอนของปริมาณความต้องการสินค้า
การทดสอบนโยบายคงคลังได้ใช้วิธีการจำลองสถานการณ์โดยเปรียบเทียบกับปริมาณความต้องการของสินค้าที่เกิดขึ้นจริงในปัจจุบันช่วงเดือนมกราคมจนถึงเดือนเมษายน ปี พ.ศ.2564
ซึ่งผลลัพธ์แสดงให้เห็นว่าสามารถลดระดับสินค้าคงคลังเฉลี่ยไม่ต่ำกว่า 50% และระดับการให้บริการของสินค้าคงคลังเป็นไปตามเป้าหมายที่ 99.90%
