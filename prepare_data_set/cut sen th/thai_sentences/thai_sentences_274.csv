sentences
ในปัจจุบันการเพิ่มขึ้นของปริมาณการจราจรบนถนนส่งผลให้เกิดน้ำหนักบรรทุกกระทำซ้ำมากขึ้นและทำให้ถนนเกิดความเสียหาย
โดยความเสียหายเกี่ยวกับผิวทางที่เกิดจากน้ำหนักบรรทุกกระทำซ้ำส่งผลให้เกิดการเปลี่ยนรูปแบบถาวรของผิวทาง
การทดสอบคุณสมบัติทางวิศวกรรมของแอสฟัลต์คอนกรีตเพื่อหาการเปลี่ยนรูปแบบถาวรนั้นสามารถทำได้โดยการทดสอบการคืบแบบให้น้ำหนักกระทำซ้ำ
งานวิจัยนี้เปรียบเทียบค่าการยุบตัวถาวรและความเครียดสะสมที่เกิดขึ้นของแอสฟัลต์คอนกรีตซึ่งผสมระหว่างแอสฟัลต์ซีเมนต์ชนิด AC 60-70 และชนิด โพลิเมอร์โมดิฟายด์แอสฟัลต์กับหินปูนที่มีขนาดคละ 2 แบบ คือ แบบข้อกำหนดบนและแบบข้อกำหนดล่าง
โดยทดสอบแอสฟัลต์คอนกรีตที่อุณหภูมิ 40 องศาเซลเซียส
พบว่าการต้านทานการเปลี่ยนรูปแบบถาวรของแอสฟัลต์คอนกรีตจะขึ้นอยู่กับชนิดของแอสฟัลต์ซีเมนต์และขนาดคละของวัสดุมวลรวม
โดยแอสฟัลต์ซีเมนต์ชนิดโพลิเมอร์โมดิฟายด์แอสฟัลต์จะมีค่าการต้านทานการเปลี่ยนรูปแบบถาวรมากกว่าแอสฟัลต์ซีเมนต์ชนิด AC 60-70
และก้อนตัวอย่างที่มีขนาดคละแบบข้อกำหนดบนจะมีค่าการต้านทานการเปลี่ยนรูปแบบถาวรมากกว่าก้อนตัวอย่างที่มีขนาดคละแบบข้อกำหนดล่าง
