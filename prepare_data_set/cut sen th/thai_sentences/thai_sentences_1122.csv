sentences
การประเมินความคุ้มค่าทางเศรษฐกิจของเทคโนโลยีบำบัดอากาศด้วยกระบวนการโฟโตคะตะไลติกออกซิเดชันเป็นวิธีการนำไปสู่การประยุกต์ใช้ในการออกแบบเครื่องฟอกอากาศอย่างมีประสิทธิภาพ
งานวิจัยนี้มีวัตถุประสงค์เพื่อศึกษาความคุ้มค่าเชิงนิเวศเศรษฐกิจในการบำบัดเบนซีนด้วยกระบวนการโฟโตไลสิสเทียบกับกระบวนการโฟโตคะตะไลติกออกซิเดชันโดยใช้ฟิล์ม
5%TiO2/PLA ที่ผ่านการสังเคราะห์ด้วยกระบวนการเป่าฟิล์ม
ฟิล์มที่สังเคราะห์ได้วิเคราะห์ด้วย SEM
พบว่าไททาเนียมไดออกไซด์กระจายตัวบนแผ่นฟิล์มเป็นอย่างดี
วิเคราะห์ด้วย UV-VIS พบว่าค่าแถบพลังงานเท่ากับ 3.22 อิเล็กตรอนโวลต์ ซึ่งเป็นลักษณะของผลึกอนาเทส
และตรวจด้วย ATR-FTIR
พบโครงสร้างของไททาเนียมไดออกไซด์และพีแอลเอ
จากผลการศึกษาพบว่าการบำบัดเบนซีนด้วยกระบวนการโฟโตคะตะไลติกออกซิเดชันและกระบวนการโฟโตไลสิสนาน 24 ชั่วโมง มีประสิทธิภาพเท่ากับ 44% และ 9% ตามลำดับ
โดยเบนซีนถูกเปลี่ยนเป็นคาร์บอนไดออกไซด์และน้ำซึ่งเข้าได้กับปฏิกิริยาอันดับหนึ่งที่มีอัตราเร็วการเกิดปฏิกิริยาเท่ากับ 0.0188 และ 0.0133 ตามลำดับ
ความคุ้มค่าเชิงนิเวศเศรษฐกิจเท่ากับ 0.346 และ 0.007 ตามลำดับ
ดังนั้นกระบวนการโฟโตคะตะไลติกออกซิเดชันที่ใช้
5%TiO2/PLA สามารถบำบัดเบนซีนได้อย่างมีประสิทธิภาพและมีความคุ้มค่าเชิงนิเวศเศรษฐกิจ
