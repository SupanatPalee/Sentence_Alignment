sentences
งานวิจัยนี้มีวัตถุประสงค์เพื่อศึกษาความเหมาะสมของการขนส่งสินค้าเกษตรของจังหวัดตากผ่านศูนย์กระจายสินค้าเกษตรโดยใช้ยานพาหนะหลายประเภท
การดำเนินการของคณะผู้วิจัยได้ทำการศึกษาข้อมูลสินค้าเกษตรของจังหวัดตาก
จากนั้นได้พัฒนารูปแบบทางคณิตศาสตร์เพื่อใช้สำหรับแก้ปัญหาการขนส่งสินค้าเกษตรโดยมีเป้าหมายคือค่าใช้จ่ายในการขนส่งต่ำที่สุด
โดยใช้รูปแบบการขนส่ง 3 รูปแบบ ได้แก่ รูปแบบที่ 1 คือรูปแบบเดิม การขนส่งจากแหล่งปลูกไปยังแหล่งปลายทางโดยตรง
รูปแบบที่ 2 คือการขนส่งผ่านศูนย์กระจายสินค้า (Distribution center) เท่านั้น
และรูปแบบที่ 3 คือการขนส่งที่ผสมผสานระหว่างการขนส่งผ่านศูนย์กระจายสินค้าและขนส่งโดยตรงไปยังลูกค้า
ทั้งนี้ผู้วิจัยได้รวบรวมข้อมูลสินค้าเกษตรจากสำนักงานเกษตรตาก ปีพ.ศ. 2560 ถึง ปีพ.ศ.2563 รวมระยะเวลา 4 ปี
และได้ทำการออกแบบชุดข้อมูลตัวอย่างจำนวน 2 ชุดข้อมูล
เพื่อทดสอบผลของคำตอบที่เปลี่ยนแปลงไปเมื่อปริมาณสินค้าและความต้องการเกิดการเปลี่ยนแปลง
จากนั้นทำการแก้ไขรูปแบบทางคณิตศาสตร์ร่วมกับข้อมูลจากชุดตัวอย่างต่างๆ โดยโปรแกรมสำเร็จรูป AMPL
เครื่องมือการแก้ปัญหาคือ GUROBI ซึ่งเป็นวิธีการแก้ปัญหาแบบเที่ยงตรง
จากนั้นนำผลที่ได้มาวิเคราะห์ค่าใช้จ่ายที่เกิดขึ้น
พบว่า รูปแบบที่ 3 ให้ต้นทุนในการขนส่งต่ำที่สุด
