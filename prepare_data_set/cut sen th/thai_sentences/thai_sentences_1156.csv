sentences
งานวิจัยนี้ศึกษาการเตรียมถ่านกัมมันต์จากเปลือกกระท้อนและก้านพริกโดยการกระตุ้นทางเคมีด้วยซิงค์คลอไรด์ กรดฟอสฟอริก เฟอริกคลอไรด์ และโพแทสเซียมไฮดรอกไซด์ และการกระตุ้นทางกายภาพด้วยแก๊สคาร์บอนไดออกไซด์
โดยทำการวิเคราะห์พื้นที่ผิวและสมบัติรูพรุนของถ่านกัมมันต์ที่เตรียมได้
ผลการศึกษาพบว่า สำหรับเปลือกกระท้อน กรดฟอสฟอริกสามารถเตรียมถ่านกัมมันต์ที่มีพื้นที่ผิวสูงที่สุด
โดยมีพื้นที่ผิว 577 m2/g มีปริมาตรรูพรุนรวม 0.447 cm3/g
และมีขนาดรูพรุนเฉลี่ย 3.10 nm
โดยมีรูพรุนขนาดเล็ก 58.2%
ส่วนการกระตุ้นก้านพริกด้วยซิงค์คลอไรด์ได้ถ่านกัมมันต์ที่มีพื้นที่ผิวสูงที่สุด คือ 400 m2/g
โดยมีปริมาตรรูพรุนรวม 0.270 cm3/g
และมีขนาดรูพรุนเฉลี่ย 2.70 nm
โดยเป็นถ่านกัมมันต์ที่มีรูพรุนขนาดเล็กเป็นส่วนใหญ่ถึง 70%
ซึ่งเมื่อทำการเปรียบเทียบพื้นที่ผิวของถ่านกัมมันต์ที่เตรียมได้กับงานวิจัยอื่น ๆ
พบว่า
ถ่านกัมมันต์จากเปลือกกระท้อนและก้านพริกมีพื้นที่ผิวสูงกว่าถ่านกัมมันต์ที่เตรียมได้จากวัตถุดิบชนิดต่าง ๆ หลากหลายชนิด
ดังนั้น เปลือกกระท้อนและก้านพริกซึ่งเป็นวัสดุเหลือทิ้งจากการเกษตร
จึงมีศักยภาพที่จะใช้เป็นวัตถุดิบในการนำมาผลิตเป็นถ่านกัมมันต์
