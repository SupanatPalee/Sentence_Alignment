sentences
งานวิจัยนี้นำเสนอการพัฒนาระบบการวัดระบบผลิตไฟฟ้าพลังงานแสงอาทิตย์สำหรับการศึกษาวิจัยโดยใช้แพลตฟอร์มเน็ตพาย
เป็นการนำเทคโนโลยีอินเทอร์เน็ตของสรรพสิ่งประยุกต์ใช้กับระบบวัดและแสดงผลสำหรับการศึกษาวิจัยที่เกี่ยวกับระบบผลิตไฟฟ้าพลังงานแสงอาทิตย์
เพื่อความสะดวกในการศึกษาวิจัย
โดยมีขั้นตอนการทำงาน คือ กลุ่มวงจรวัดค่าทางไฟฟ้า ได้แก่ แรงดัน กระแส และอุณหภูมิแผง จำนวน 2 ชุด และกลุ่มเซนเซอร์วัดค่าทางสภาพแวดล้อม ได้แก่ ความเข้มรังสีอาทิตย์ ความเข้มแสง ความเร็วลม อุณหภูมิและความชื้นสัมพัทธ์
ส่งสัญญาณให้กับตัวประมวลผล NodeMCU ESP32 จำนวน 2 บอร์ด
ติดต่อผ่านคลาวด์เซิร์ฟเวอร์ของเน็ตพายด้วยโพรโตคอล MQTT
เพื่อให้ระบบวัดสามารถแสดงผลบนคอมพิวเตอร์หรือสมาร์ทโฟนได้ทั้งหน้างานและรีโมททางไกล
ผลการทดสอบประเมินผล พบว่า ระบบวัดที่นำเสนอมีค่าความคลาดเคลื่อนเฉลี่ยตลอดวันไม่เกินร้อยละ 3
สามารถนำไปใช้สำหรับการศึกษาวิจัยเปรียบเทียบสมรรถนะระบบผลิตไฟฟ้าจากพลังงานแสงอาทิตย์ได้อย่างมีประสิทธิผล
